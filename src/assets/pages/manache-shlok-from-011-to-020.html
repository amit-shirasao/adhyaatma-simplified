<div class="adhyaatma-page">
  <h1 alt="manache shlok">मनाचे श्लोक</h1>

  <br><strong>श्रीसमर्थ रामदासकृत मनाचे श्लोक</strong>
  <br><strong>॥ जय जय रघुवीर समर्थ ॥</strong>
  <br>
  <br><strong>श्लोक संख्या ११ ते २०</strong>
  <br>
  <br>जनीं सर्वसूखी असा कोण आहे।
  <br>विचारें मना तुंचि शोधुनि पाहे॥
  <br>मना त्वांचि रे पूर्वसंचीत केले।
  <br>तयासारिखे भोगणें प्राप्त जाले<strong>॥११॥</strong>
  <br>
  <br>मना मानसीं दु:ख आणूं नको रे।
  <br>मना सर्वथा शोक चिंता नको रे॥
  <br>विवेके देहेबुद्धि सोडूनि द्यावी।
  <br>विदेहीपणें मुक्ति भोगीत जावी<strong>॥१२॥</strong>
  <br>
  <br>मना सांग पां रावणा काय जाले।
  <br>अकस्मात ते राज्य सर्वै बुडाले॥
  <br>म्हणोनी कुडी वासना सांड वेगीं।
  <br>बळे लागला काळ हा पाठिलागी<strong>॥१३॥</strong>
  <br>
  <br>जिवा कर्मयोगे जनीं जन्म जाला।
  <br>परी शेवटीं काळमूखीं निमाला॥
  <br>महाथोर ते मृत्युपंथेचि गेले।
  <br>कितीएक ते जन्मले आणि मेले<strong>॥१४॥</strong>
  <br>
  <br>मना पाहतां सत्य हे मृत्युभूमी।
  <br>जितां बोलती सर्वही जीव मी मी॥
  <br>चिरंजीव हे सर्वही मानिताती।
  <br>अकस्मात सांडूनिया सर्व जाती<strong>॥१५॥</strong>
  <br>
  <br>मरे एक त्याचा दुजा शोक वाहे।
  <br>अकस्मात तोही पुढे जात आहे॥
  <br>पुरेना जनीं लोभ रे क्षोभ त्याते।
  <br>म्हणोनी जनीं मागुता जन्म घेते<strong>॥१६॥</strong>
  <br>
  <br>मनीं मानवा व्यर्थ चिंता वहाते।
  <br>अकस्मात होणार होऊनि जाते॥
  <br>घडें भोगणे सर्वही कर्मयोगे।
  <br>मतीमंद तें खेद मानी वियोगें<strong>॥१७॥</strong>
  <br>
  <br>मना राघवेंवीण आशा नको रे।
  <br>मना मानवाची नको कीर्ति तूं रे॥
  <br>जया वर्णिती वेद-शास्त्रे-पुराणें।
  <br>तया वर्णितां सर्वही श्लाघ्यवाणे<strong>॥१८॥</strong>
  <br>
  <br>मना सर्वथा सत्य सांडूं नको रे।
  <br>मना सर्वथा मिथ्य मांडूं नको रे॥
  <br>मना सत्य ते सत्य वाचे वदावे।
  <br>मना मिथ्य तें मिथ्य सोडूनि द्यावें<strong>॥१९॥</strong>
  <br>
  <br>बहू हिंपुटी होईजे मायपोटी।
  <br>नको रे मना यातना तेचि मोठी॥
  <br>निरोधें पचे कोंडिले गर्भवासी।
  <br>अधोमूख रे दु:ख त्या बाळकासीं<strong>॥२०॥</strong>
  <br>
  <h1><a href="https://shirasao.com/manache-shlok-from-011-to-020-meaning">सोप्या भाषेत अर्थ</a></h1>
</div>