<div class="adhyaatma-page">
  <h1 alt="gajanan vijay grantha">श्री गजानन विजय ग्रंथ</h1>
  <h2 alt="adhyay 20 adhyaay 20">अध्याय २०</h2> <br>

  <strong>॥ श्रीगणेशाय नमः ॥</strong> <br><br>

  जय जयाजी रुक्मिणीवरा । <br>
  हे चंद्रभागातटविहारा । <br>
  देवा वरदपाणी धरा । <br>
  दासगणूच्या मस्तकीं <strong>॥१॥</strong> <br><br>

  तूं भूपांचा भूपती । <br>
  अवघेंच आहे तुझ्या हातीं । <br>
  मग माझी फजीती । <br>
  कां रे ऐसी मांडलीस ? <strong>॥२॥</strong> <br><br>

  माझें पाप ताप दहन । <br>
  करा कृपाकृशानें करून । <br>
  राहो आनंदी सदा मन । <br>
  तुझें भजन करावया <strong>॥३॥</strong> <br><br>

  यांत अंतर केल्यास । <br>
  वृथा तुला लागेल दोष । <br>
  खर्‍या थोरांनीं आपणांस । <br>
  बट्टा लावून घेऊं नये <strong>॥४॥</strong> <br><br>

  म्हणून हे श्यामसुंदरा । <br>
  राही रुक्मिणीच्या वरा । <br>
  पांडुरंगा परम उदारा । <br>
  माझी इच्छा पूर्ण करी <strong>॥५॥</strong> <br><br>

  असो समाधिस्थ झाल्यावर । <br>
  श्रीगजानन साधुवर । <br>
  म्हणूं लागले नारीनर । <br>
  आतां काय ह्या शेगांवीं <strong>॥६॥</strong> <br><br>

  शेगांवींचा ज्ञानगभस्ती । <br>
  अस्ता गेला निश्चिती । <br>
  आतां काय तेथें माती । <br>
  राहिली आहे निव्वळ <strong>॥७॥</strong> <br><br>

  समुद्राचें आटल्या नीर । <br>
  वा पुष्पतरूचा गेल्या भर । <br>
  कोण त्याचें करणार । <br>
  कौतुक या जगामध्यें <strong>॥८॥</strong> <br><br>

  आतां खेपा शेगांवांत । <br>
  करणें आहे कीं निमित्त ? । <br>
  देव नसतां देव्हार्‍यांत । <br>
  माळा बांधणें व्यर्थची <strong>॥९॥</strong> <br><br>

  ऐसें कित्येक बोलती । <br>
  परी ती असे साच भ्रांती । <br>
  महाराजांची दिव्य ज्योति । <br>
  अदृश्य आहे तेच ठायां <strong>॥१०॥</strong> <br><br>

  जेवीं इंद्रायणीचे तीरीं । <br>
  ज्ञानेश्वर समाधिस्थ जरी । <br>
  ते आहेत भेटले परी । <br>
  तेच ठायीं भाविकां <strong>॥११॥</strong> <br><br>

  तैशीच शेगांवांत । <br>
  श्रीगजाननस्वामी समर्थ । <br>
  ऐसा जयांचा सिध्दान्त । <br>
  दर्शन त्यांना तेथ होतें <strong>॥१२॥</strong> <br><br>

  ते विषयींची एक कथा । <br>
  सांगतों मी येथ आतां । <br>
  गणपत कोठाडे होता । <br>
  एक भाविक गृहस्थ <strong>॥१३॥</strong> <br><br>

  हा रायली कंपनीचा । <br>
  एजंट शेगांव दुकानीचा । <br>
  नित्य नेम होता त्याचा । <br>
  दर्शनाचा श्रोते हो <strong>॥१४॥</strong> <br><br>

  अस्तमानीं प्रतिदिवशीं । <br>
  यावें त्यानें मठासी । <br>
  बैसोनियां समाधीपासीं । <br>
  स्तवन करावें एकनिष्ठें <strong>॥१५॥</strong> <br><br>

  एकदां ऐसें वाटलें त्यास । <br>
  अभिषेक करून समाधीस । <br>
  उद्यांच्या विजयादशमीस । <br>
  ब्राह्मणभोजन घालावें <strong>॥१६॥</strong> <br><br>

  केली सर्व तयारी । <br>
  अभिषेकाची साजिरी । <br>
  शिधा मठाभीतरीं । <br>
  धाडिला मोठ्या प्रमाणांत <strong>॥१७॥</strong> <br><br>

  तैं कांता म्हणे हो प्राणनाथा ! । <br>
  हें तुम्ही काय करितां । <br>
  हाड नाहीं तुमच्या हातां । <br>
  खर्च करण्याच्या बाबतींत <strong>॥१८॥</strong> <br><br>

  उद्यां आहे विजयादशमी । <br>
  म्हणून पोरांबाळांसी । <br>
  कपडे अलंकार अंगासी । <br>
  करून घाला कांहीं तरी <strong>॥१९॥</strong> <br><br>

  हे अभिषेक ब्राह्मणभोजनें । <br>
  वरचेवरी न योग्य करणें । <br>
  दिलीं आपणां ईश्वरानें । <br>
  चार पोरेंबाळें हो <strong>॥२०॥</strong> <br><br>

  फुटका मणि ना अंगावरती । <br>
  मी लंकेची पार्वती । <br>
  गृहस्थाची ही का रीती ? । <br>
  संचय करावा धनाचा <strong>॥२१॥</strong> <br><br>

  हें कांतेचें भाषण । <br>
  गणपतरावा न रुचलें जाण । <br>
  तो म्हणे प्रपंचाहून । <br>
  श्रेष्ठ परमार्थ वाटे मला <strong>॥२२॥</strong> <br><br>

  तोच त्याच्या कांतेसी । <br>
  स्वप्न पडलें रात्रीसी । <br>
  उगे न छळी पतीसी । <br>
  तो करतो तें करूं दे <strong>॥२३॥</strong> <br><br>

  त्यांत तुझ्या बापाचें । <br>
  काय जातें सांग साचें । <br>
  प्रेम अशाश्वताचें । <br>
  वेडे ! हें बाळगूं नको <strong>॥२४॥</strong> <br><br>

  यामध्यें न कांहीं सार । <br>
  धन भूचें भूमीवर । <br>
  येतें मात्र बरोबर । <br>
  पाप पुण्य मानवाच्या <strong>॥२५॥</strong> <br><br>

  अभिषेक ब्राह्मणभोजन । <br>
  हें पारमार्थिक आहे पुण्य । <br>
  त्याच्यासाठीं वेंचितां न । <br>
  तें न जाय अनाठायीं <strong>॥२६॥</strong> <br><br>

  पेरलेल्या बीजापरी । <br>
  त्याची स्थिती होते खरी । <br>
  म्हणून सांगतों तुला पोरी । <br>
  अडथळा त्या करूं नको <strong>॥२७॥</strong> <br><br>

  ऐशा पाहून स्वप्नास । <br>
  सांगती झाली पतीस । <br>
  तेणें गणपतरावास । <br>
  हर्ष झाला विबुध हो <strong>॥२८॥</strong> <br><br>

  आले का हें प्रत्यंतर । <br>
  महाराज येथेंच साचार । <br>
  सोडून द्यावा कुविचार । <br>
  आजपासून कांहीं तरी <strong>॥२९॥</strong> <br><br>

  मुलें बाळें कोणाचीं । <br>
  धनदौलत कोणाची । <br>
  तूं न वाही चिंता त्यांची । <br>
  तें अवघें समर्थाचें <strong>॥३०॥</strong> <br><br>

  असो गणपतरावानें । <br>
  पूजन केलें आनंदानें । <br>
  त्या दसर्‍याच्या मुहूर्तानें । <br>
  खर्चही केला अत्युतम <strong>॥३१॥</strong> <br><br>

  या गणपतरावाची । <br>
  निष्ठा समर्थपदीं साची । <br>
  जडली शुध्द स्वरूपाची । <br>
  होती पहिल्यापासून <strong>॥३२॥</strong> <br><br>

  लक्ष्मण हरी जाजळाला । <br>
  ऐसाच अनुभव एक वेळां । <br>
  बोरीबंदरावरी आला । <br>
  तो ऐका सांगतों <strong>॥३३॥</strong> <br><br>

  कांहीं कामानिमित्त । <br>
  लक्ष्मण गेला मुंबईत । <br>
  हा समर्थाचा होता भक्त । <br>
  पहिल्यापासून विबुध हो <strong>॥३४॥</strong> <br><br>

  घरच्या कांहीं कटकटीनें । <br>
  वैताग त्याच्या ला मनें । <br>
  कांहीं व्यापारासंबंधानें । <br>
  आला होता मुंबईस <strong>॥३५॥</strong> <br><br>

  असो बोरीबंदरावरी । <br>
  लक्ष्मण आला जाया घरीं । <br>
  तों आगगाडीच्या धक्क्यावरी । <br>
  एक भेटला परमहंस <strong>॥३६॥</strong> <br><br>

  आजानुबाहु उंच बांधा । <br>
  दृष्टि नासाग्रासी सदा। <br>
  ओंकाराचा सर्वदा । <br>
  जप चालला त्याच्या मुखीं <strong>॥३७॥</strong> <br><br>

  तो बोलला लक्ष्मणास । <br>
  तूं गजाननाचा आहेस शिष्य । <br>
  ऐसें असून हताश । <br>
  कां होतोस कळेना ? <strong>॥३८॥</strong> <br><br>

  तूं आपुल्या जेव्हां घरीं । <br>
  पुण्यतिथि केलीस खरी । <br>
  चारशें पानांची तयारी । <br>
  करून उमरावतीला <strong>॥३९॥</strong> <br><br>

  गोपाळराव पेठकर । <br>
  आणी बापटमास्तर । <br>
  यांचा कैंसा प्रकार । <br>
  घडला तो आण मना <strong>॥४०॥</strong> <br><br>

  पुत्रशोक बापटासी । <br>
  झाला असून प्रसादासी । <br>
  तो तुझ्या गेहासी । <br>
  आला होता न सांग <strong>॥४१॥</strong> <br><br>

  पेठकराचे ब्राह्मण भले । <br>
  सांग कशानें राहिले ? । <br>
  अरे गजाननस्वामी गेले । <br>
  त्या उभयतांच्या स्वप्नांत <strong>॥४२॥</strong> <br><br>

  उपदेश करून दोघांस । <br>
  आणिले होते प्रसादास । <br>
  हें कैसेम विसरलास ? । <br>
  सांग मला ये वेळीं <strong>॥४३॥</strong> <br><br>

  खुणेच्या गोष्टी ऐकून । <br>
  साशंक झाला लक्ष्मण । <br>
  म्हणे हा असावा कोण । <br>
  हें कांहीं कळत नसे <strong>॥४४॥</strong> <br><br>

  लक्ष्मणें त्या संन्याशाला । <br>
  आदरें नमस्कार केला । <br>
  तो पाहतां गुप्त झाला । <br>
  बोरीबंदर स्टेशनासी <strong>॥४५॥</strong> <br><br>

  मग लक्ष्मण येऊन घरीं । <br>
  वागूं लागला पहिल्यापरी । <br>
  प्रतिवर्षी आपुल्या घरीं । <br>
  पुण्यतिथीचा प्रारंभ केला <strong>॥४६॥</strong> <br><br>

  अवधूत जयराम खेडकरासी । <br>
  राहीत साहीत गांवासी । <br>
  भेटते झाले पुण्यराशी । <br>
  संन्याशाच्या वेषानें <strong>॥४७॥</strong> <br><br>

  एक माधवमार्तंड जोशी । <br>
  कळंब कसूर ग्रामासी । <br>
  आला मोजणी करायासी । <br>
  जमिनीची श्रोते हो <strong>॥४८॥</strong> <br><br>

  हा सरकारी नौकर । <br>
  होता रेव्हेन्यु आँफिसर । <br>
  त्याचा गजानन साधूवर । <br>
  पूर्ण होता भरवंसा <strong>॥४९॥</strong> <br><br>

  दिवसभर मोजणी केली । <br>
  पुढें त्यास इच्छा झाली । <br>
  अस्तमानाचे समयां भली । <br>
  शेगांवास जाण्याची <strong>॥५०॥</strong> <br><br>

  आज गुरुवारचा आहे दिन । <br>
  घेऊं समर्थाचें दर्शन । <br>
  ऐसा विचार करून । <br>
  आज्ञा केली शिपायाला <strong>॥५१॥</strong> <br><br>

  जोड आपुली वेगें दमणी । <br>
  जाऊं शेगांवालागूनी । <br>
  रात्र तेथें काढूनी । <br>
  येऊं सकाळीं परत पुन्हां <strong>॥५२॥</strong> <br><br>

  तई तो शिपाई कुतुबुद्दीन । <br>
  बोलला कर जोडून । <br>
  आभाळ आलें भरून । <br>
  याचा विचार करावा <strong>॥५३॥</strong> <br><br>

  मन नदीला पाणी भलें । <br>
  आहे थोडकें आतां आलें । <br>
  पाही पाणी गढूळ झालें । <br>
  म्हणून केली विनंती <strong>॥५४॥</strong> <br><br>

  जोशी म्हणाले त्यावर । <br>
  अरे आतां होऊण नदीपार । <br>
  जा दमणी करी तयार । <br>
  उगीच सबबी सांगूं नको <strong>॥५५॥</strong> <br><br>

  शिपायानें जोडिली दमणी । <br>
  आला लगेंच घेऊनी । <br>
  जोशी आंत बैसोनी । <br>
  जाऊं लागेल शेगांवा <strong>॥५६॥</strong> <br><br>

  दमणी घातली नदींत । <br>
  तों पाणी आलें अकस्मात । <br>
  जाण्या बैल तटाप्रत । <br>
  अवसर नाहीं राहिला <strong>॥५७॥</strong> <br><br>

  झंझावात बळावला । <br>
  कडकडाट करी चपला । <br>
  मन नदीला पूर आला । <br>
  क्षणामाजीं भयंकर <strong>॥५८॥</strong> <br><br>

  मेघ वर्षे मुसळधार । <br>
  झंझावात सुटला खरा । <br>
  शेतकर्‍यांचिया छपरा । <br>
  तो उडवूं लागला हो <strong>॥५९॥</strong> <br><br>

  शिपाई म्हणे कुतुबुद्दीन । <br>
  साहेब येथेंच आलें मरण । <br>
  तुम्हीं आम्हांलागून । <br>
  उपाय यासी आतां नसे <strong>॥६०॥</strong> <br><br>

  तई माधव मार्तंड जोशी । <br>
  घाबरे झाले निजमानसीं । <br>
  बाहूं लागले समर्थासी । <br>
  करुणायुक्त वचानें <strong>॥६१॥</strong> <br><br>

  हे समर्थ गजानना । <br>
  रक्षणा आमुच्या करी प्राणां । <br>
  अशा संकटीं तुझ्याविणा । <br>
  त्राता न कोणी आम्हांतें <strong>॥६२॥</strong> <br><br>

  कथा ऐकिली पुराणांत । <br>
  जहाज बुडतां समुद्रांत । <br>
  त्यास संतानें देऊन हात । <br>
  रक्षण केलें सर्वस्वीं <strong>॥६३॥</strong> <br><br>

  तूंही संत असामान्य । <br>
  ब्रह्मवेत्ता करूणाघन । <br>
  करी आमुचें रक्षण । <br>
  येऊन या पुरामध्यें <strong>॥६४॥</strong> <br><br>

  दमणींत आलें जीवन । <br>
  बैल गेले घाबरोन । <br>
  मग जोशी पु्ढें होऊन । <br>
  बोलते झाले शिपायास <strong>॥६५॥</strong> <br><br>

  तूं आतां मागें सर । <br>
  अवलीयाचें भजन कर । <br>
  तेच नेतील आपणां पार । <br>
  त्यांची चिंता करूं नको <strong>॥६६॥</strong> <br><br>

  जोशी म्हणाले समर्था । <br>
  अगाध आहे तुझी सत्ता । <br>
  वाटेल तें करी । <br>
  तारी अथवा मारी आम्हां <strong>॥६७॥</strong> <br><br>

  कासरा दिला सोडून । <br>
  दोघांनींही मिटले नयन । <br>
  तों काय घडलें वर्तमान । <br>
  तें आतां परियेसा <strong>॥६८॥</strong> <br><br>

  ऐशा महापुरांतूनी । <br>
  पैल तटा पावली दमणी । <br>
  उभी राहिली येऊनी । <br>
  सडकेवरी शेगांवच्या <strong>॥६९॥</strong> <br><br>

  ऐसा प्रकार पाहतां । <br>
  आनंदले उभयतां । <br>
  पाहा केवढी अगाध सत्ता । <br>
  आहे अवलीया बाबाची <strong>॥७०॥</strong> <br><br>

  पुरामाजीं रक्षण केलें । <br>
  निज भक्तां ना बुडूं दिलें । <br>
  जोशी शेगांवाप्रती आले । <br>
  एक घटका रात्रीस <strong>॥७१॥</strong> <br><br>

  वंदन केलें समाधीला । <br>
  पालखीचा पाहिला सोहळा । <br>
  दुसरे दिवशीं बहुत केला । <br>
  दानधर्म जोशांनीं <strong>॥७२॥</strong> <br><br>

  बाळाभाऊचियापासीं । <br>
  ब्राह्मणभोजन घालण्यासी । <br>
  कांही रुपये अतिहर्षीं । <br>
  जोशी देते जाहले <strong>॥७३॥</strong> <br><br>

  साकल्य कथिलें वर्तमान । <br>
  बाळाभाऊलागुन । <br>
  हे नवसाचे ब्राह्मण । <br>
  तुम्ही घाला माझ्यास्तव <strong>॥७४॥</strong> <br><br>

  कां कीं मला रजा नाहीं । <br>
  काम जरूरीचें पाही । <br>
  ऐसें सांगून लवलाही । <br>
  जोशी गेले निघून <strong>॥७५॥</strong> <br><br>

  एक यादव गणेश सुभेदार । <br>
  होता हिंगणीचा राहाणार । <br>
  हा करीतसे व्यापार । <br>
  वर्‍हाडांत कापसाचा <strong>॥७६॥</strong> <br><br>

  यांस एक सालीं भला । <br>
  दहा हजार तोटा आला । <br>
  त्या चिंतेनें क्षीण झाला । <br>
  कांहीं न सुचे मानसीं <strong>॥७७॥</strong> <br><br>

  परी व्यापार सोडवेना । <br>
  चिंता मनींची जाईना । <br>
  फायदा कांहीं होईना । <br>
  त्याच्या मनाप्रमाणें <strong>॥७८॥</strong> <br><br>

  फायद्यासाठीं खटपट करी । <br>
  नाना प्रकारें साजिरी । <br>
  स्वस्थ ना बसती व्यापारी । <br>
  राहाती सदा प्रयत्नांत <strong>॥७९॥</strong> <br><br>

  हा एकदां वर्ध्यांत । <br>
  आला कांहीं कामानिमित्त । <br>
  उतरण्या गेला घरांत । <br>
  विनायक असिरकराच्या <strong>॥८०॥</strong> <br><br>

  तों इतक्यांत तेथें आला । <br>
  एक भिकारी बुध हो भला । <br>
  भिक्षा कांहीं मागण्याला । <br>
  असिरकराच्या घरांत <strong>॥८१॥</strong> <br><br>

  पोषाख अवघा मराठी । <br>
  करामाजीं भव्य काठी । <br>
  डोईस होती टोपी मोठी । <br>
  बनातीची मळकट <strong>॥८२॥</strong> <br><br>

  कंपवायूनें शरीर । <br>
  कांपत होतें वरच्यावर । <br>
  त्यास पहातां असिरकर । <br>
  चित्तीं परम कोपले <strong>॥८३॥</strong> <br><br>

  जा बेट्या मागल्या द्वारीं । <br>
  तेथें मिळेल भिक्षा खरी । <br>
  नको चढूस पायरी । <br>
  ओसरीची ये वेळां <strong>॥८४॥</strong> <br><br>

  परी हे बोल त्याचे । <br>
  भिक्षेकरी न मानी साचे । <br>
  येऊन वरती ओसरीचे । <br>
  यादवासन्निध बैसला <strong>॥८५॥</strong> <br><br>

  घाल भिक्षा कांहीं तरी । <br>
  असें म्हणून पुढें करी । <br>
  भिक्षापात्र भिकारी । <br>
  यादव सुभेदाराच्या <strong>॥८६॥</strong> <br><br>

  यादव म्हणे मनांत । <br>
  भिकारी हा लोचट बहुत । <br>
  नको म्हणत असतां येथ । <br>
  हा बैसला येवोनी <strong>॥८७॥</strong> <br><br>

  त्यातें पहात न्याहाळून । <br>
  तईं तो भासला गजानन । <br>
  सुभेदाराकारण । <br>
  शेगांवचा राजयोगी <strong>॥८८॥</strong> <br><br>

  दृष्टीस तेज अत्यंत । <br>
  स्वरही त्यांच्या परी सत्य । <br>
  फरक इतुकाच होता त्यांत । <br>
  कंप होता तनूला <strong>॥८९॥</strong> <br><br>

  तेज मुद्रा बोलणें । <br>
  होतें समर्थाप्रमाणें । <br>
  तें पाहून ऐसें म्हणे । <br>
  सुभेदार निज चित्तीं <strong>॥९०॥</strong> <br><br>

  हा जरी मानूं गजानन । <br>
  तरी ते गेले समाधिस्थ होऊन । <br>
  आतां महाराज कोठून । <br>
  पडतील आमुच्या दृष्टीशीं ? <strong>॥९१॥</strong> <br><br>

  कांहीं असो पैसे दोन । <br>
  देऊं भिकार्‍याकारण । <br>
  श्रीगजानन समजून । <br>
  उहापोह ज्याचा नको <strong>॥९२॥</strong> <br><br>

  पैसे घेतले भिकार्‍यानें । <br>
  आणिक कांहीं देई म्हणे । <br>
  श्रीगजाननकारणें । <br>
  शेरणी वाट गुळाची <strong>॥९३॥</strong> <br><br>

  ते वायदे करिसी वरचेवर । <br>
  ते मी न आतां मानणार । <br>
  तोटा दहा हजार । <br>
  तुज व्यापारीं आला ना ? <strong>॥९४॥</strong> <br><br>

  त्याचा विचार अंतरीं । <br>
  करून देई कांहीं तरी । <br>
  रुपये मजला लवकरी । <br>
  काढ पाकीट खिशांतून ? <strong>॥९५॥</strong> <br><br>

  ऐसें भिकारी बोलतां । <br>
  सुभेदार झाला देता । <br>
  कांहीं रुपये तत्त्वतां । <br>
  पाकिटाचे काढून <strong>॥९६॥</strong> <br><br>

  भिकारी म्हणे ते अवसरीं । <br>
  संतुष्ट मी इतुक्यावरी । <br>
  होत नाहीं दे लवकरी । <br>
  आणखी रुपये कांहीं मला <strong>॥९७॥</strong> <br><br>

  पुन्हां रुपये काढिले । <br>
  भिकार्‍यासी अर्पिले । <br>
  तों इतुक्यांत घरांत गेले । <br>
  विनायकराव असिरकर <strong>॥९८॥</strong> <br><br>

  यादवराव एकटा बसला । <br>
  होता असिरकराच्या ओसरीला । <br>
  तें पाहून बोलला । <br>
  सुभेदारासी येणें रीतीं <strong>॥९९॥</strong> <br><br>

  संशय गजाननाविषयीं । <br>
  कां घेतोस चित्तीं पाही ? । <br>
  कपडे काढून उभा राही । <br>
  माझ्यापुढें ये वेळां <strong>॥१००॥</strong> <br><br>

  तुझ्या अवघ्या अंगावर । <br>
  दृष्टि पडूं देई एकवार । <br>
  माझी तेणें होईल दुर । <br>
  व्याधि तुझी यादवा <strong>॥१॥</strong> <br><br>

  तूं मजला मुलापरी । <br>
  कां रे लाजसी अंतरीं ? । <br>
  ऐसें म्हणून पाठीवरी । <br>
  हात फिरविला तयांनीं <strong>॥२॥</strong> <br><br>

  फिरविला नखशिखान्त । <br>
  अंगावरून त्यानें हात । <br>
  तों आले इतक्यांत । <br>
  असिरकर ओसरीला <strong>॥३॥</strong> <br><br>

  रुपये घेऊन भिक्षेकरी । <br>
  गेला द्वाराच्या बाहेरी । <br>
  यादवानें बहुतापरी । <br>
  तपास केला गांवांत <strong>॥४॥</strong> <br><br>

  परी न थांग लागला । <br>
  शेवटीं त्यानें निश्चय केला । <br>
  ऐसा आपुल्या चित्ताला । <br>
  कीं हा असावा गजानन <strong>॥५॥</strong> <br><br>

  सुभेदार म्हणे मानसीं । <br>
  हे समर्थ असल्या आज दिवशीं । <br>
  फायदा होईल व्यापारासी । <br>
  कांहीं तरी निःसंशय <strong>॥६॥</strong> <br><br>

  तों सुभेदाराच्या । <br>
  गाड्या आल्या कापसाच्या । <br>
  विकावयासाठीं साच्या । <br>
  वर्ध्याचिया बाजारीं <strong>॥७॥</strong> <br><br>

  विक्री होतां किंमत । <br>
  येती झाली तया बहुत । <br>
  तेणें यादव चित्तांत । <br>
  समाधान पावला <strong>॥८॥</strong> <br><br>

  आणि निश्चय ऐसा केला । <br>
  जो भिकारी भेटला । <br>
  तो होता समर्थ भला । <br>
  श्रीगजानन योगीराज <strong>॥९॥</strong> <br><br>

  समर्थ आपुल्या भक्तांसी । <br>
  रक्षण करती अहर्निशीं । <br>
  निष्ठा मात्र त्यांचेविषयीं । <br>
  दृढतर पाहिजे मनांत <strong>॥११०॥</strong> <br><br>

  भाऊ राजाराम कवर । <br>
  खामगांवीं होता डाँक्टर । <br>
  त्याची तेल्हार्‍याच्यावर । <br>
  बदली असे जाहली <strong>॥११॥</strong> <br><br>

  म्हणून तेथें जाण्याला । <br>
  खामगांवाहून निघाला । <br>
  सहकुटुंब मठांत आला । <br>
  घ्याया श्रींचें दर्शन <strong>॥१२॥</strong> <br><br>

  गाडी केली तेल्हार्‍याची । <br>
  तयारी केली निघण्याची । <br>
  वेळ अस्तमानाची । <br>
  असती झाली ते वेळां <strong>॥१३॥</strong> <br><br>

  बाळाभाऊ मठाधिपती । <br>
  तो त्या बोलला येणें रीतीं । <br>
  अहो ऐका माझी विनंती । <br>
  प्रसाद घेऊन जावें तुम्हीं ? <strong>॥१४॥</strong> <br><br>

  तुम्ही आजपर्यंत । <br>
  गेलां न येथून उपोषित । <br>
  आज ऐसें विपरीत । <br>
  कां हो मनीं आणिलें ? <strong>॥१५॥</strong> <br><br>

  ह्यांतून आहे व्यतिपात । <br>
  हें आणावें मनांत । <br>
  कवर सांगें त्याप्रत । <br>
  मला निकड आहे बहु <strong>॥१६॥</strong> <br><br>

  आज रात्रीं प्रसाद घेतों । <br>
  मागल्या रात्रीं निघून जातों । <br>
  नसतां आग्रह मला तो । <br>
  तुम्ही न करा ये काळीं <strong>॥१७॥</strong> <br><br>

  बोलल्याप्रमाणें निघाला । <br>
  तेल्हार्‍यासी डाँक्टर भला । <br>
  घेऊन मुलांमाणसांला । <br>
  दमणीमाजीं बसून <strong>॥१८॥</strong> <br><br>

  रात्र होती अंधारी । <br>
  महा भयंकर साजरी । <br>
  वाटे निशा शोक करी । <br>
  निज पतीच्या वियोगें <strong>॥१९॥</strong> <br><br>

  तों चमत्कार ऐसा झाला । <br>
  तेल्हार्‍याचा रस्ता चुकला । <br>
  कोणी न भेटे पंथाला । <br>
  विचारावें कोणा जरी <strong>॥१२०॥</strong> <br><br>

  गाडी अरुंद रस्त्यावर । <br>
  दोही बांजूस कांटे फार । <br>
  डी उभी कांठावर । <br>
  एका भव्य तलावाच्या <strong>॥२१॥</strong> <br><br>

  म्हणता झाला गाडीवाला । <br>
  साहेब रस्ता आहे चुकला । <br>
  हें ऐकून कवराला । <br>
  आश्चर्य वाटलें मानसीं <strong>॥२२॥</strong> <br><br>

  खालीं उतरून जों पहात । <br>
  तों अवघें दिसलें विपरीत । <br>
  अपशब्द बोलला बहुत । <br>
  तो त्या गाडीवाल्याला <strong>॥२३॥</strong> <br><br>

  तूं तेल्हार्‍याचा म्हणून । <br>
  तुझी गाडी केली जाण । <br>
  आडमार्गें आणून । <br>
  आम्हां कैसें सोडिलें ? <strong>॥२४॥</strong> <br><br>

  काय होतास दारू प्याला । <br>
  म्हणून हा रस्ता चुकला । <br>
  वाट तुझ्या डोळ्यांला । <br>
  दिसली कशी ना सांग मज ? <strong>॥२५॥</strong> <br><br>

  तेल्हार्‍याचा रस्ता थोर । <br>
  आम्ही हमेशा वाहातों साचार । <br>
  मग आडमार्गावर । <br>
  गाडी कैशी आली तुझी ? <strong>॥२६॥</strong> <br><br>

  ऐसें कवर बोलतां । <br>
  गाडीवाला जोडी हातां । <br>
  कां हो मजला शिव्या देतां ? । <br>
  म्यां न अपराध केला कीं <strong>॥२७॥</strong> <br><br>

  मी हमेश भाडें करतों । <br>
  तेल्हार्‍याहून येथें येतों । <br>
  वाटेल तेव्हां गाडी हांकतों । <br>
  रस्ता अवघा माहीत मज <strong>॥२८॥</strong> <br><br>

  बैलही ना कोठें वळले । <br>
  तें नीट येथेंच आले । <br>
  तलाव पाहातां स्तब्ध झाले । <br>
  हा न रस्ता तेल्हार्‍याचा <strong>॥२९॥</strong> <br><br>

  मग कवर समजला मनांत । <br>
  हें समर्थाचें आहे कृत्य । <br>
  प्रसाद घेतल्याविरहित । <br>
  कां कीं मी निघालों <strong>॥१३०॥</strong> <br><br>

  बाळाभाऊच्या विनंतीला । <br>
  मीं नाहीं मान दिला । <br>
  म्हणून माझा रस्ता चुकला । <br>
  आतां वाट गवसे कशी ? <strong>॥३१॥</strong> <br><br>

  हे भयंकर कानन । <br>
  येथें मशी त्राता कोण । <br>
  गजानना ! तुजवांचून । <br>
  रक्षण माझें कराया <strong>॥३२॥</strong> <br><br>

  तों तळ्याच्या दुसर्‍या बाजूला । <br>
  घागरमाळांचा आवाज झाला । <br>
  डाँक्टराच्या कानीं पडला । <br>
  तेणें आला थोडा धीर <strong>॥३३॥</strong> <br><br>

  गाडीवाल्यासी म्हणे कवर । <br>
  रस्ता नाहीं फार दूर । <br>
  या चाहुलीचा सुमार । <br>
  धरून गाडी हाण आतां <strong>॥३४॥</strong> <br><br>

  तें त्यानें ऐकिलें । <br>
  कांट्यांकुपाट्यांमधून नेलें । <br>
  नीट रस्त्याला लाविलें । <br>
  या आपल्या गाडीस <strong>॥३५॥</strong> <br><br>

  हमरस्ता लागतां भली । <br>
  डाँक्टरानें चौकशी केली । <br>
  तों ऐशापरी समजली । <br>
  गोष्ट तया कवरातें <strong>॥३६॥</strong> <br><br>

  हें शेगांवचें शिवार । <br>
  आहे अझून साचार । <br>
  मग म्हणाला डाँक्टर । <br>
  चाल शेगांवीं परत आतां <strong>॥३७॥</strong> <br><br>

  सूर्योदयाचे समायाला । <br>
  शेगांवासी कवर आला । <br>
  वृत्तांत बाळाभाऊला । <br>
  केला सर्व निवेदन <strong>॥३८॥</strong> <br><br>

  मग बाळाभाऊ म्हणाले । <br>
  हेंच आज बरें झालें । <br>
  व्यतिपातीं न जाऊं दिलें । <br>
  समर्थांनीं तुम्हांस <strong>॥३९॥</strong> <br><br>

  आज प्रसाद ग्रहण करा । <br>
  उद्यां जा हो तेल्हारा । <br>
  करूं नये कधींच खरा । <br>
  प्रसादाचा इनकार <strong>॥१४०॥</strong> <br><br>

  समर्थाचे तुम्ही भक्त । <br>
  म्हणून तुम्हां आणिले परत । <br>
  मानवाचे अवघे बेत । <br>
  सिध्दीस जाणें अशक्य <strong>॥४१॥</strong> <br><br>

  संतांच्या जे असेल मनीं । <br>
  तेंच येईल घडोनी । <br>
  भरंवसा त्यांचे चरणीं । <br>
  ठेवून स्वस्थ असावें <strong>॥४२॥</strong> <br><br>

  दुसरे दिवशीं प्रसादासी । <br>
  घेऊन गेला तेल्हार्‍यासी । <br>
  आतां पुढील गोष्टीसी । <br>
  अवधान द्यावें श्रवणातें <strong>॥४३॥</strong> <br><br>

  एक रतनसा नामें नर । <br>
  होता जातीनें भावसार । <br>
  तयाचा मुलगा दिनकर । <br>
  होता एक वर्षाचा <strong>॥४४॥</strong> <br><br>

  त्यासी सोबणीचा रोग झाला । <br>
  कोणी म्हणती सटावला । <br>
  बालक अवघा सुकून गेला । <br>
  रक्त न राहिलें अंगांत <strong>॥४५॥</strong> <br><br>

  दिसूं लागलीं अवघीं हाडें । <br>
  वरतीं नुसतें कातडें । <br>
  वैद्य आणले बडेबडे । <br>
  परी न झाला उपयोग <strong>॥४६॥</strong> <br><br>

  मुलगें रडतां राहीना । <br>
  दूधपाणी घेईना । <br>
  ज्वर मुळींच सोडीना । <br>
  पाहा तयाच्या तनूतें <strong>॥४७॥</strong> <br><br>

  वैद्य म्हणती रतनसासी । <br>
  आतां औषध न देई यासी । <br>
  हा तुझ्या हातासी । <br>
  लागणें आहे अशक्य <strong>॥४८॥</strong> <br><br>

  शक्याशक्य विचार । <br>
  सुज्ञें करावा निरंतर । <br>
  उगीच पूल सागरावर । <br>
  बांधावया जाऊं नये ! <strong>॥४९॥</strong> <br><br>

  ऐसें ऐकून रतनसा । <br>
  रडूं लागला ढसढसां । <br>
  शेवटीं विचार त्यानें ऐसा । <br>
  केला आपुल्या मानसीं <strong>॥१५०॥</strong> <br><br>

  येवींतेवी मरतें पोर । <br>
  माझें आतां साचार । <br>
  पाहूं करून एकवार । <br>
  उपाय हा शेवटचा <strong>॥५१॥</strong> <br><br>

  दिनकराचा अंतकाळ । <br>
  आला होता अति जवळ । <br>
  घरचीं माणसें सकळ । <br>
  लागलीं श्रोते रडावया <strong>॥५२॥</strong> <br><br>

  हातपाय गार झाले । <br>
  नेत्रतेज मंदावलें । <br>
  मनगटाचें सोडिलें । <br>
  ठिकाण पाहा नाड्यांनीं <strong>॥५३॥</strong> <br><br>

  ऐशा स्थितिमाझारीं । <br>
  रतनसानें पुत्र करीं । <br>
  घेऊन ठेविला असें द्वारीं । <br>
  नेऊनिया समर्थांच्या <strong>॥५४॥</strong> <br><br>

  आणि केला त्यांसी नवस । <br>
  पुत्र माझा उठल्यास । <br>
  शेरणी वांटीन तुम्हांस । <br>
  मी पांच रुपयांची <strong>॥५५॥</strong> <br><br>

  तुम्ही पावलां अवघ्यांला । <br>
  त्याचा अनुभव द्यावा मला । <br>
  मीही आहे आपुला । <br>
  माझी उपेक्षा करूं नका <strong>॥५६॥</strong> <br><br>

  माझें मूल द्वारांत । <br>
  तुझ्या जरी झालें मृत । <br>
  तरी अवघ्या वर्‍हाडांत । <br>
  तुझी होईल नाचक्की <strong>॥५७॥</strong> <br><br>

  अमृतापरी तुझे चरण । <br>
  आले सांगत आम्हां जन । <br>
  हे स्वामी गजानन । <br>
  कृपा करा या बाला <strong>॥५८॥</strong> <br><br>

  पुत्र न माझा उठला जरी । <br>
  मी डोकें फोडीन पायांवरी । <br>
  तुझ्या आज निर्धारीं । <br>
  ऐसा निश्चय मनींचा <strong>॥५९॥</strong> <br><br>

  अमृततुल्य तुझी दृष्टी । <br>
  त्याची करावी आज वृष्टी । <br>
  नको करूंस मला कष्टी । <br>
  महापुरुषा गजानना ! <strong>॥१६०॥</strong> <br><br>

  त्यास कांहीं वेळ झाला । <br>
  तों प्रकार ऐसा घडून आला । <br>
  मूल हातापायांला । <br>
  हालवावया लागलें <strong>॥६१॥</strong> <br><br>

  नाडी आली ठिकाणीं । <br>
  रुदन करूं लागलें जाणी । <br>
  तों प्रकार पाहूनी । <br>
  लोक सारे आनंदले <strong>॥६२॥</strong> <br><br>

  समर्थकृपा झाल्यावर । <br>
  राहील कोठून त्या दर ? । <br>
  सूर्याचिया समोर । <br>
  तमाचा तो पाड नसे <strong>॥६३॥</strong> <br><br>

  दिनकर थोडे दिवसांत । <br>
  होता झाला पूर्वतत । <br>
  नवस असला श्रध्दायुक्त । <br>
  तो फळे हा न्याय असे <strong>॥६४॥</strong> <br><br>

  दादा कोल्हटकराचा । <br>
  पुत्र राजा नांवाचा । <br>
  आहे प्रसाद समर्थांचा । <br>
  संतकृपा अमोल खरी <strong>॥६५॥</strong> <br><br>

  कन्या रामचंद्र पाटलाची । <br>
  चंद्रभागा नांवाची । <br>
  ज्वान अठरा वर्षांची । <br>
  लाडेगांव सासर जिचें <strong>॥६६॥</strong> <br><br>

  ही असतां गरोदर । <br>
  प्रसंग आला दुर्धर । <br>
  प्रसुतीची वेळ फार । <br>
  कठीण स्त्रीजातीला <strong>॥६७॥</strong> <br><br>

  लाडेगांवाहून माहेरीं । <br>
  चंद्रभागा आली खरी । <br>
  प्रसूतीस्तव निर्धारी । <br>
  जनरीतीप्रमाणें <strong>॥६८॥</strong> <br><br>

  मोठ्या कष्टानें प्रसूती । <br>
  झाली तिची निश्चिती । <br>
  तोंच चंद्रभागेवरती । <br>
  ज्वरें अंमल बसविला <strong>॥६९॥</strong> <br><br>

  तो होतां नवज्वर । <br>
  थकून गेले डाँक्टर । <br>
  औषध उपचार केले फार । <br>
  आपुल्या मुलीस पाटलांनीं <strong>॥१७०॥</strong> <br><br>

  थोडाबहुत गुण आला । <br>
  व्याधि तितक्यापुरता दबला । <br>
  परी नव्हता मुळींच झाला । <br>
  नामशेष देहांतूनी <strong>॥७१॥</strong> <br><br>

  चंद्रभागा आजारी । <br>
  पडूं लागली वरच्यावरी । <br>
  एकदां अकोल्या नेलें खरी । <br>
  औषध तिला द्यावया <strong>॥७२॥</strong> <br><br>

  वैद्य विघानें नाना करिती । <br>
  कोणी नळसंग्रहणी बोलती । <br>
  कोणी वैद्य ऐसें म्हणती । <br>
  क्षय झाला मुलीस या <strong>॥७३॥</strong> <br><br>

  मेळ एकाचा एकाला । <br>
  नाहीं मुळीं लागला । <br>
  मग पाटलानें विचार केला । <br>
  आतां वैद्य गजानन <strong>॥७४॥</strong> <br><br>

  तारो अथवा मारो इसी । <br>
  अंगारा लावा प्रति दिवसीं । <br>
  तीर्थ द्यावें प्यायासी । <br>
  समर्थांच्या पायांचें <strong>॥७५॥</strong> <br><br>

  पिता मोठा निष्ठावंत । <br>
  समर्थावरी अवघा हेत । <br>
  हळूहळू त्या पोरीप्रत । <br>
  गुण येता जाहला <strong>॥७६॥</strong> <br><br>

  तिला उठवत नव्हतें शय्येसी । <br>
  तीच आली दर्शनासी । <br>
  पायीं चालत मठासी । <br>
  हें महत्त्व अंगार्‍याचें <strong>॥७७॥</strong> <br><br>

  निष्ठावंत ज्याचा भाव । <br>
  तयाशीं पावे देव । <br>
  उपास्यपदीं भाव । <br>
  उपासकें ठेवावा <strong>॥७८॥</strong> <br><br>

  रामचंद्राची अंगना । <br>
  जानकाबाई सुलक्षणा । <br>
  परी दैवयोग सुटेना । <br>
  तो भोगल्यांवाचुनी <strong>॥७९॥</strong> <br><br>

  वाताचा झाला विकार । <br>
  जानकाबाईस साचार । <br>
  पोट दुखे वरच्यावर । <br>
  कांहीं उपाय चालेना <strong>॥१८०॥</strong> <br><br>

  औषध देतां दबे वात । <br>
  पुनः उठे पूर्ववत । <br>
  ऐसा क्रम दिवस बहुत । <br>
  चालला होता श्रोते हो <strong>॥८१॥</strong> <br><br>

  त्या वाताची अखेरी । <br>
  होती झाली मस्तकावरी । <br>
  मेंदु बिघडला निर्धारीं । <br>
  गेली जाणीव मावळून <strong>॥८२॥</strong> <br><br>

  वेड्यापरी करावें । <br>
  वाटेल तें बोलावें । <br>
  कधीं उपाशीं निजावें । <br>
  कधीं बसावेम जेवत <strong>॥८३॥</strong> <br><br>

  कोणी म्हणती लागलें भुत । <br>
  कोणी म्हणती रोग सत्य । <br>
  कांहीं वदू लागले तेथ । <br>
  हा करणीचा प्रकार असे <strong>॥८४॥</strong> <br><br>

  कां कीं जितके असती जमेदार । <br>
  त्यांचें असतें बाकडें फार । <br>
  दुबळा आपुला दावी जोर । <br>
  चेटुककरणी करूनियां <strong>॥८५॥</strong> <br><br>

  औषधउपाय बहुत केलें । <br>
  जाणतेही आणविले । <br>
  गंडे बहुत बांधिले । <br>
  करीं जानकाबाईच्या <strong>॥८६॥</strong> <br><br>

  पाटील घरचा श्रीमंत । <br>
  तो सापडला अडचणींत । <br>
  म्हणून येता झाला ऊत । <br>
  अवघ्यां त्या दांभिकांना <strong>॥८७॥</strong> <br><br>

  कोणी अंगांत आणावें । <br>
  वेडाचें निदान करावें । <br>
  कांहीं तरी सांगावें । <br>
  धनास्तव पाटलाला <strong>॥८८॥</strong> <br><br>

  तो बिचारा सारें करी । <br>
  कांता बरी न होय परी । <br>
  विचार त्यानें अखेरी । <br>
  ऐशा रीती ठरविला <strong>॥८९॥</strong> <br><br>

  वैद्य आतां गजानन । <br>
  जाणतां आतां गजानन । <br>
  देव ऋषि आतां गजानन । <br>
  तो जें वाटेल तें करो <strong>॥१९०॥</strong> <br><br>

  माझी बायको सून त्याची । <br>
  ही भावना माझी साची । <br>
  आतां अन्य उपायांची । <br>
  गरज नाहीं आम्हांला <strong>॥९१॥</strong> <br><br>

  तूं उद्यांपासून । <br>
  प्रातःकाळीं करी स्नान । <br>
  मठामाजीं जाऊन । <br>
  घाली प्रदक्षिणा समाधीसी <strong>॥९२॥</strong> <br><br>

  तें तिनें पतीचें वचन । <br>
  सर्वथैव केलें मान्य । <br>
  समर्थ समाधीलागून । <br>
  घालू लागली प्रदक्षिणा <strong>॥९३॥</strong> <br><br>

  गेल्या न त्या मात्र वायां । <br>
  दया आली सद्गुरुराया । <br>
  वातविकार जाऊनियां । <br>
  निर्दोष ती जाहली <strong>॥९४॥</strong> <br><br>

  खर्‍या खर्‍या संतांची । <br>
  सेवा न जाई वायां साची । <br>
  परी निष्ठा मानवाची । <br>
  जडणें तेथें अशक्य <strong>॥९५॥</strong> <br><br>

  समर्थांच्या नंतर । <br>
  बाळाभाऊ गादीवर । <br>
  बसले त्यांचे चमत्कार । <br>
  कांहीं थोडे जाहले <strong>॥९६॥</strong> <br><br>

  हे वैशाख वद्य षष्ठीसी । <br>
  शेगांवीं गेले वैकुंठासी । <br>
  त्यांच्यामागून गादीसी । <br>
  बसले येऊन नारायण <strong>॥९७॥</strong> <br><br>

  बाळाभाऊ जेव्हां गेले । <br>
  तेव्हां नारायणा स्वप्न पडलें । <br>
  नांदूरें ग्रामीं भलें । <br>
  तें थोडें सांगतों <strong>॥९८॥</strong> <br><br>

  हे माळी नारायणा । <br>
  तूं शेगांवास करी गमना । <br>
  रक्षण्या भाविक जनांना । <br>
  ऐसें मला वाटतें <strong>॥९९॥</strong> <br><br>

  ऐसें स्वप्नीं सांगून । <br>
  निघून गेले गजानन । <br>
  म्हणून आले नारायण । <br>
  शेगांवामाझारीं <strong>॥२००॥</strong> <br><br>

  कांहीं दिवस यांनींही । <br>
  अधिकार चालविला ते ठायीं । <br>
  यांची समाधि झाली पाही । <br>
  चैत्र शुध्द षष्ठीला <strong>॥१॥</strong> <br><br>

  पूर्वसुकृतावांचून । <br>
  संतसेवा न घडे जाण । <br>
  संतसेवेचें महत् पुण्य । <br>
  त्या पुण्या पार नसे <strong>॥२॥</strong> <br><br>

  श्रीगजाननलीलेचा । <br>
  पार कधीं न लागायाचा । <br>
  अंबरींच्या चांदण्यांचा । <br>
  हिशोब कोणा न लागे कधीं <strong>॥३॥</strong> <br><br>

  मी अज्ञान पामर । <br>
  मति नाहीं तिळभर । <br>
  मग हा लीलासागर । <br>
  मुखीं केवीं वर्णू हो ! <strong>॥४॥</strong> <br><br>

  त्यानें जें जें वदविलें । <br>
  तें तें मीं कथित केलें । <br>
  लेखणीनें अक्षर लिहिलें । <br>
  परी तें न तिचें सामर्थ्य <strong>॥५॥</strong> <br><br>

  ती लेखणी ज्याच्या करीं । <br>
  तोंच अक्षरें काढी सारीं । <br>
  निमित्ताकारण होतें खरी । <br>
  लेखणी ती लिहावया <strong>॥६॥</strong> <br><br>

  तैसेंच येथें झालें । <br>
  मी लेखणीचें काम केलें । <br>
  लिहिते लिहविते स्वामी भले । <br>
  श्रीगजानन महाराज <strong>॥७॥</strong> <br><br>

  त्यांच्या कृपेंकरून । <br>
  मीं हें केलें लेखन । <br>
  येथें माझें मोठेपण । <br>
  कांहींच नाहीं विबुध हो ! <strong>॥८॥</strong> <br><br>

  स्वस्ति श्रीदासगणूविरचित । <br>
  हा गजाननविजय नामें ग्रंथ । <br>
  आतां आला कळसाप्रत । <br>
  कळसाध्याय पुढें असे <strong>॥२०९॥</strong> <br><br>

  <strong>॥ शुभं भवतु ॥</strong> <br>
  <strong>॥ श्रीहरिहरार्पणमस्तु ॥</strong> <br>
  <strong>॥ इति विंशोऽध्यायः समाप्तः ॥</strong>
</div>