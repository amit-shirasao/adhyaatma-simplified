<div class="adhyaatma-page">
  <h1 alt="manache shlok">मनाचे श्लोक</h1>

  <br><strong>श्रीसमर्थ रामदासकृत मनाचे श्लोक</strong>
  <br><strong>॥ जय जय रघुवीर समर्थ ॥</strong>
  <br>
  <br><strong>श्लोक संख्या ५१ ते ६०</strong>
  <br>
  <br>मदें मत्सरें सांडिली स्वार्थबुद्धी।
  <br>प्रपंचीक नाहीं जयातें उपाधी॥
  <br>सदा बोलणे नम्र वाचा सुवाचा।
  <br>जगी धन्य तो दास सर्वोत्तमाचा<strong>॥५१॥</strong>
  <br>
  <br>क्रमी वेळ जो तत्त्वचिंतानुवादे।
  <br>न लिंपे कदा दंभ वादे विवादे॥
  <br>करी सुखसंवाद जो उगमाचा।
  <br>जगी धन्य तो दास सर्वोत्तमाचा<strong>॥५२॥</strong>
  <br>
  <br>सदा आर्जवी प्रीय जो सर्व लोकीं।
  <br>सदा सर्वदा सत्यवादी विवेकी॥
  <br>न बोले कदा मिथ्य वाचा त्रिवाचा।
  <br>जगी धन्य तो दास सर्वोत्तमाचा<strong>॥५३॥</strong>
  <br>
  <br>सदा सेवि आरण्य तारुण्यकाळीं।
  <br>मिळेना कदा कल्पनेचेनि मेळी॥
  <br>चळेना मनीं निश्चयो दृढ ज्याचा।
  <br>जगीं धन्य तो दास सर्वोत्तमाचा<strong>॥५४॥</strong>
  <br>
  <br>नसे मानसीं नष्ट आशा दुराशा।
  <br>वसे अंतरीं प्रेमपाशा पिपाशा॥
  <br>ऋणी देव हा भक्तिभावे जयाचा।
  <br>जगी धन्य तो दास सर्वोत्तमाचा<strong>॥५५॥</strong>
  <br>
  <br>दिनाचा दयाळू मनाचा मवाळू।
  <br>स्नेहाळू कृपाळू जनीं दासपाळू॥
  <br>तया अंतरी क्रोध संताप कैंचा।
  <br>जगीं धन्य तो दास सर्वोत्तमाचा<strong>॥५६॥</strong>
  <br>
  <br>जगीं होइजे धन्य या रामनामे।
  <br>क्रिया भक्ति ऊपासना नित्य नेमे॥
  <br>उदासीनता तत्त्वता सार आहे।
  <br>सदा सर्वदा मोकळी वृत्ति राहे<strong>॥५७॥</strong>
  <br>
  <br>नको वासना वीषयीं वृत्तिरुपें।
  <br>पदार्थी जडे कामना पूर्वपापें॥
  <br>सदा राम निष्काम चिंतीत जावा।
  <br>मना कल्पनालेश तोहि नसावा<strong>॥५८॥</strong>
  <br>
  <br>मना कल्पना कल्पितां कल्पकोटी।
  <br>नव्हे रे नव्हे सर्वथा रामभेटी॥
  <br>मनीं कामना राम नाही जयाला।
  <br>अती आदरे प्रीती नाही तयाला<strong>॥५९॥</strong>
  <br>
  <br>मना राम कल्पतरु कामधेनु।
  <br>निधी सार चिंतामणी काय वानूं॥
  <br>जयाचेनि योगे घडे सर्व सत्ता।
  <br>तया साम्यता कायसी कोण आतां<strong>॥६०॥</strong>
  <br>
  <h1><a href="https://shirasao.com/manache-shlok-from-051-to-060-meaning">सोप्या भाषेत अर्थ</a></h1>
</div>