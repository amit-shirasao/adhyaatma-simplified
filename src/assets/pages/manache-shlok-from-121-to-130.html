<div class="adhyaatma-page">
  <h1 alt="manache shlok">मनाचे श्लोक</h1>

  <br><strong>श्रीसमर्थ रामदासकृत मनाचे श्लोक</strong>
  <br><strong>॥ जय जय रघुवीर समर्थ ॥</strong>
  <br>
  <br><strong>श्लोक संख्या १२१ ते १३०</strong>
  <br>
  <br>महाभक्त प्रल्हाद हा कष्टवीला।
  <br>म्हणोनी तयाकारणे सिंह जाला॥
  <br>न ये ज्वाळ वीशाळ संनधि कोणी।
  <br>नुपेक्षी कदा देव भक्ताभिमानी<strong>॥१२१॥</strong>
  <br>
  <br>कृपा भाकिता जाहला वज्रपाणी।
  <br>तया कारणें वामनू चक्रपाणी॥
  <br>द्विजांकारणे भार्गवू चापपाणी।
  <br>नुपेक्षी कदा देव भक्ताभिमानी<strong>॥१२२॥</strong>
  <br>
  <br>अहल्येसतीलागी आरण्यपंथे।
  <br>कुडावा पुढे देव बंदी तयांते॥
  <br>बळे सोडितां घाव घालीं निशाणी।
  <br>नुपेक्षी कदा राम दासाभिमानी<strong>॥१२३॥</strong>
  <br>
  <br>तये द्रौपदीकारणे लागवेगे।
  <br>त्वरे धांवतो सर्व सांडूनि मागें॥
  <br>कळीलागिं जाला असे बौद्ध मौनी।
  <br>नुपेक्षी कदा देव भक्ताभिमानी<strong>॥१२४॥</strong>
  <br>
  <br>अनाथां दिनांकारणे जन्मताहे।
  <br>कलंकी पुढे देव होणार आहे॥
  <br>तया वर्णिता शीणली वेदवाणी।
  <br>नुपेक्षी कदा देव भक्ताभिमानी<strong>॥१२५॥</strong>
  <br>
  <br>जनांकारणे देव लीलावतारी।
  <br>बहुतांपरी आदरें वेषधारी॥
  <br>तया नेणती ते जन पापरूपी।
  <br>दुरात्मे महानष्ट चांडाळ पापी<strong>॥१२६॥</strong>
  <br>
  <br>जगीं धन्य तो रामसूखें निवाला।
  <br>कथा ऐकतां सर्व तल्लीन जाला॥
  <br>देहेभावना रामबोधे उडाली।
  <br>मनोवासना रामरूपीं बुडाली<strong>॥१२७॥</strong>
  <br>
  <br>मना वासना वासुदेवीं वसों दे।
  <br>मना कामना कामसंगी नसो दे॥
  <br>मना कल्पना वाउगी ते न कीजे।
  <br>मना सज्जना सज्जनी वस्ति कीजे<strong>॥१२८॥</strong>
  <br>
  <br>गतीकारणे संगती सज्जनाची।
  <br>मती पालटे सूमती दुर्जनाची॥
  <br>रतीनायिकेचा पती नष्ट आहे।
  <br>म्हणोनी मनाऽतीत होवोनि राहे<strong>॥१२९॥</strong>
  <br>
  <br>मना अल्प संकल्प तोही नसावा।
  <br>सदा सत्यसंकल्प चित्तीं वसावा॥
  <br>जनीं जल्प वीकल्प तोही त्यजावा।
  <br>रमाकांत एकान्तकाळी भजावा<strong>॥१३०॥</strong>
  <br>
  <h1><a href="https://shirasao.com/manache-shlok-from-121-to-130-meaning">सोप्या भाषेत अर्थ</a></h1>
</div>