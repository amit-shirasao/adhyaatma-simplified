<div class="adhyaatma-page">
  <h1 alt="manache shlok">मनाचे श्लोक</h1>

  <br><strong>श्रीसमर्थ रामदासकृत मनाचे श्लोक</strong>
  <br><strong>॥ जय जय रघुवीर समर्थ ॥</strong>
  <br>
  <br><strong>श्लोक संख्या १९१ ते २००</strong>
  <br>
  <br>देहेबुद्धिचा निश्चयो ज्या ढळेना।
  <br>तया ज्ञान कल्पांतकाळी कळेना॥
  <br>परब्रह्म तें मीपणे आकळेना।
  <br>मनी शून्य अज्ञान हे मावळेना॥१९१॥
  <br>
  <br>मना ना कळे ना ढळे रुप ज्याचे।
  <br>दुजेवीण तें ध्यान सर्वोत्तमाचे॥
  <br>तया खुण ते हीन दृष्टांत पाहे।
  <br>तेथे संग निःसंग दोन्ही न साहे॥१९२॥
  <br>
  <br>नव्हे जाणता नेणता देवराणा।
  <br>न ये वर्णिता वेदशास्त्रा पुराणा॥
  <br>नव्हे दृश्य अदृश्य साक्षी तयाचा।
  <br>श्रुती नेणती नेणती अंत त्याचा॥१९३॥
  <br>
  <br>वसे हृदयी देव तो कोण कैसा।
  <br>पुसे आदरे साधकू प्रश्न ऐसा॥
  <br>देहे टाकिता देव कोठे पहातो ।
  <br>परि मागुता ठाव कोठे रहातो॥१९४॥
  <br>
  <br>बसे हृदयी देव तो जाण ऐसा।
  <br>नभाचेपरी व्यापकू जाण तैसा॥
  <br>सदा संचला येत ना जात कांही।
  <br>तयावीण कोठे रिता ठाव नाही॥१९५॥
  <br>
  <br>नभी वावरे जा अणुरेणु काही।
  <br>रिता ठाव या राघवेवीण नाही॥
  <br>तया पाहता पाहता तोचि जाले।
  <br>तेथे लक्ष आलक्ष सर्वे बुडाले॥१९६॥
  <br>
  <br>नभासारिखे रुप या राघवाचे।
  <br>मनी चिंतिता मूळ तुटे भवाचे॥
  <br>तया पाहता देहबुद्धी उरेना।
  <br>सदा सर्वदा आर्त पोटी पुरेना॥१९७॥
  <br>
  <br>नभे व्यापिले सर्व सृष्टीस आहे।
  <br>रघूनायका ऊपमा ते न साहे॥
  <br>दुजेवीण जो तोचि तो हा स्वभावे।
  <br>तया व्यापकू व्यर्थ कैसे म्हणावे॥१९८॥
  <br>
  <br>अती जीर्ण विस्तीर्ण ते रुप आहे।
  <br>तेथे तर्कसंपर्क तोही न साहे॥
  <br>अती गुढ ते दृश्य तत्काळ सोपे।
  <br>दुजेवीण जे खुण स्वामिप्रतापे॥१९९॥
  <br>
  <br>कळे आकळे रुप ते ज्ञान होता।
  <br>तेथे आटली सर्वसाक्षी अवस्था॥
  <br>मना उन्मनी शब्द कुंठीत राहे।
  <br>तो रे तोचि तो राम सर्वत्र पाहे॥२००॥
</div>