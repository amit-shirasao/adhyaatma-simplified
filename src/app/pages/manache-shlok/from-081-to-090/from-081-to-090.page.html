<div class="adhyaatma-page">
  <h1 alt="manache shlok">मनाचे श्लोक</h1>

  <br><strong>श्रीसमर्थ रामदासकृत मनाचे श्लोक</strong>
  <br><strong>॥ जय जय रघुवीर समर्थ ॥</strong>
  <br>
  <br><strong>श्लोक संख्या ८१ ते ९०</strong>
  <br>
  <br>मना मत्सरे नाम सांडूं नको हो।
  <br>अती आदरे हा निजध्यास राहो॥
  <br>समस्तांमधे नाम हे सार आहे।
  <br>दुजी तूळणा तूळितांही न साहे॥८१॥
  <br>
  <br>बहु नाम या रामनामी तुळेना।
  <br>अभाग्या नरा पामरा हे कळेंना॥
  <br>विषा औषधा घेतले पार्वतीशे।
  <br>जिवा मानवा किंकरा कोण पुसे॥८२॥
  <br>
  <br>जेणे जाळिला काम तो राम ध्यातो।
  <br>उमेसी अती आदरें गूण गातो॥
  <br>बहु ज्ञान वैराग्य सामर्थ्य जेथें।
  <br>परी अंतरी नामविश्वास तेथें॥८३॥
  <br>
  <br>विठोने शिरी वाहिला देवराणा।
  <br>तया अंतरी ध्यास रे त्यासि नेणा॥
  <br>निवाला स्वये तापसी चंद्रमौळी।
  <br>जिवा सोडवी राम हा अंतकाळीं॥८४॥
  <br>
  <br>भजा राम विश्राम योगेश्वरांचा।
  <br>जपू नेमिला नेम गौरीहराचा॥
  <br>स्वये नीववी तापसी चंद्रमौळी।
  <br>तुम्हां सोडवी राम हा अंतकाळीं॥८५॥
  <br>
  <br>मुखी राम विश्राम तेथेचि आहे।
  <br>सदानंद आनंद सेवोनि आहे॥
  <br>तयावीण तो शीण संदेहकारी।
  <br>निजधाम हे नाम शोकापहारी॥८६॥
  <br>
  <br>मुखी राम त्या काम बाधुं शकेना।
  <br>गुणे इष्ट धारिष्ट त्याचे चुकेना॥
  <br>हरीभक्त तो शक्त कामास भारी।
  <br>जगीं धन्य तो मारुती ब्रह्मचारी॥८७॥
  <br>
  <br>बहू चांगले नाम या राघवाचे।
  <br>अती साजिरे स्वल्प सोपे फुकाचे॥
  <br>करी मूळ निर्मूळ घेता भवाचे।
  <br>जिवां मानवां हेंचि कैवल्य साचें॥८८॥
  <br>
  <br>जनीं भोजनी नाम वाचे वदावें।
  <br>अती आदरे गद्यघोषे म्हणावे॥
  <br>हरीचिंतने अन्न सेवीत जावे।
  <br>तरी श्रीहरी पाविजेतो स्वभावें॥८९॥
  <br>
  <br>न ये राम वाणी तया थोर हाणी।
  <br>जनीं व्यर्थ प्राणी तया नाम कोणी॥
  <br>हरीनाम हें वेदशास्त्रीं पुराणीं।
  <br>बहू आगळे बोलिली व्यासवाणी॥९०॥
  <br>
</div>