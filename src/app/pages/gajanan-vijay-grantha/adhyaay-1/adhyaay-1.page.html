<div class="adhyaatma-page">
  <h1 alt="gajanan vijay grantha">श्री गजानन विजय ग्रंथ</h1>
  <h2 alt="adhyay 1 adhyaay 1">अध्याय १</h2> <br>

  <strong>॥ श्रीगणेशाय नमः ॥</strong> <br><br>

  जयजयाजी उदारकीर्ती । <br>
  जयजयाजी प्रतापज्योती । <br>
  जयजयाजी हे गणपती ! । <br>
  गौरीपुत्रा मयूरेश्वरा ! <strong>॥१॥</strong> <br><br>

  कार्यारंभीं तुझें स्मरण । <br>
  करित आले जन । <br>
  मोठमोठाले विद्वान । <br>
  साधुसंत सत्पुरुष <strong>॥२॥</strong> <br><br>

  तुझ्या कृपेची अगाध शक्ति । <br>
  विघ्नें अवघीं भस्म होतीं । <br>
  कापुसाचा पाड किती । <br>
  अग्नीपुढें दयाघना ! <strong>॥३॥</strong> <br><br>

  म्हणून आदरें वंदना । <br>
  करीतसे मी तुझ्या चरणां । <br>
  सुरस करवी पद्मरचना । <br>
  दासगणूच्या मुखानें <strong>॥४॥</strong> <br><br>

  मी अज्ञान मंदमती । <br>
  नाहीं काव्यव्युत्पत्ति । <br>
  परी तूं वास केल्या चित्तीं । <br>
  कार्य माझें होईल हें <strong>॥५॥</strong> <br><br>

  आतां आदि माया सरस्वती । <br>
  जी ब्रह्माची होय प्रकृती । <br>
  जी कविवरांची ध्येयमूर्ती । <br>
  ब्रह्मकुमारी शारदा <strong>॥६॥</strong> <br><br>

  त्या जगदंबेकारण । <br>
  असो माझें साष्टांग नमन । <br>
  मी लेंकरुं आहें अजाण । <br>
  अभिमान माझा धरावा <strong>॥७॥</strong> <br><br>

  तुझ्या कृपेची अगाध थोरी । <br>
  पांगळाही चढे गिरी । <br>
  मुका सभेमाझारीं । <br>
  देई व्याख्यान अस्खलित <strong>॥८॥</strong> <br><br>

  त्या तुझ्या कीर्तीला । <br>
  कमीपणा न आणी भला । <br>
  साह्य दासगणूला । <br>
  ग्रंथरचनेस करी या <strong>॥९॥</strong> <br><br>

  आतां हे पुराणपुरुषा । <br>
  पांडुरंगा पंढरीशा । <br>
  सच्चिदानंदा रमेशा । <br>
  "पाहि माम्" दिनबंधो <strong>॥१०॥</strong> <br><br>

  तूं सर्वसाक्षी जगदाधार । <br>
  तूं व्यापक चराचर । <br>
  कर्ता करविता सर्वेश्वर । <br>
  अवघे कांहीं तूंच तूं <strong>॥११॥</strong> <br><br>

  जग, जन आणि जनार्दन । <br>
  तूंच एक परिपूर्ण । <br>
  सगुण आणि निर्गुण । <br>
  तूंच कीं रे मायबापा <strong>॥१२॥</strong> <br><br>

  ऐसा तुझा अगाध महिमा । <br>
  जो न कळे निगमागमा । <br>
  तेथें काय पुरुषोत्तमा । <br>
  या गणूचा पाड असे <strong>॥१३॥</strong> <br><br>

  रामकृपा जेव्हां झाली । <br>
  तेव्हां माकडां शक्ति आली । <br>
  गोप तेही बनले बली । <br>
  यमुनातीरीं गोकुळांत <strong>॥१४॥</strong> <br><br>

  तुझी कृपा व्हाया जाण । <br>
  नाहीं धनाचें प्रयोजन । <br>
  चरणीं होतां अनन्य । <br>
  तूं त्यातें साह्य करिशी <strong>॥१५॥</strong> <br><br>

  ऐसा संतांनीं डांगोरा । <br>
  तुझा पिटला रमावरा । <br>
  म्हणून आलों तुझ्या द्वारां । <br>
  आतां विन्मुख लावूं नको <strong>॥१६॥</strong> <br><br>

  हें संतचरित्र रचावया । <br>
  साह्य करी पंढरीराया । <br>
  माझ्या चित्तीं बसोनिया । <br>
  ग्रंथ कळसा नेई हा <strong>॥१७॥</strong> <br><br>

  हे भवभवान्तक भवानीवरा । <br>
  हे नीलकंठा गंगाधरा । <br>
  ओंकाररुपा त्र्यंबकेश्वरा । <br>
  वरदपाणी ठेवा शिरीं <strong>॥१८॥</strong> <br><br>

  तुझें साह्य असल्यावर । <br>
  काळाचाही नाहीं दर । <br>
  लोखंडासी भांगार । <br>
  परीस करुन ठेवीतसे <strong>॥१९॥</strong> <br><br>

  तुझी कृपा हाच परीस । <br>
  लोखंड मी गणूदास । <br>
  साह्य करी लेंकरास । <br>
  परतें मजला लोटूं नको <strong>॥२०॥</strong> <br><br>

  तुला अशक्य कांहीं नाहीं । <br>
  अवघेंच आहे तुझ्या ठाईं । <br>
  लेंकरासाठीं धांव घेई । <br>
  ग्रंथ सुगम वदवावया <strong>॥२१॥</strong> <br><br>

  माझ्या कुळीची कुलदेवता । <br>
  कोल्हापुरवासिनी जगन्माता । <br>
  तिच्या पदीं ठेवितों माथा । <br>
  मंगल व्हाया कारणें <strong>॥२२॥</strong> <br><br>

  हे दुर्गे तुळजे भवानी । <br>
  हे अपर्णे अंबे मृडानी । <br>
  ठेवी तुझा वरदपाणी । <br>
  दासगणूच्या शिरावर <strong>॥२३॥</strong> <br><br>

  आतां वंदन दत्तात्रया । <br>
  पाव वेगीं मसीं सदया । <br>
  गजाननचरित्र गाया । <br>
  प्रसादासह स्फूर्ति दे <strong>॥२४॥</strong> <br><br>

  आतां शांडिल्यादि ऋषीश्वर । <br>
  वसिष्ठ गौतम पाराशर । <br>
  ज्ञाननभीं जो दिनकर । <br>
  त्या शंकराचार्या नमन असो <strong>॥२५॥</strong> <br><br>

  आतां अवघ्या संतमहंता । <br>
  नमन माझें सर्वथा । <br>
  दासगणूच्या धरुन हाता । <br>
  ग्रंथ करवा लेखन <strong>॥२६॥</strong> <br><br>

  गहिनी निवृत्ति ज्ञानेश्वर । <br>
  श्रीतुकाराम देहूकर । <br>
  हे भवाब्धीचें तारुं थोर । <br>
  त्या श्रीरामदासा नमन असो <strong>॥२७॥</strong> <br><br>

  हे शिर्डिकर सांई समर्था । <br>
  वामनशास्त्री पुण्यवंता । <br>
  दासगणूसी अभय आतां । <br>
  तुमचें असो द्या संत हो <strong>॥२८॥</strong> <br><br>

  तुम्हां अवघ्यांच्या कृपेनें । <br>
  मी हें करीन बोलणें । <br>
  दासगणू मी तुमचें तान्हें । <br>
  कठोर मजविषयीं होऊं नका <strong>॥२९॥</strong> <br><br>

  जी कां खरी माया असते । <br>
  तीच बोलाया शिकविते । <br>
  तुमचें माझें असें नातें । <br>
  मायलेंकापरी हो <strong>॥३०॥</strong> <br><br>

  लेखणी काढी अक्षर । <br>
  परी तो तिच्यांत नाहीं जोर । <br>
  ती निमित्तकारण साचार । <br>
  लेखनरुपी कार्याला <strong>॥३१॥</strong> <br><br>

  दासगणू लेखणी येथ । <br>
  तुम्ही धारण करा ती अवघे संत । <br>
  ग्रंथरचना रसभरित । <br>
  हीच आहे प्रार्थना <strong>॥३२॥</strong> <br><br>

  आतां श्रोते सावधान । <br>
  संतकथेचें करा श्रवण । <br>
  करोनिया एकाग्र मन । <br>
  निजकल्याण व्हावया <strong>॥३३॥</strong> <br><br>

  संत हेच भूमिवर । <br>
  चालते बोलते परमेश्वर । <br>
  वैराग्याचे सागर । <br>
  दाते मोक्षपदाचे <strong>॥३४॥</strong> <br><br>

  संत हेच सन्नीतीची । <br>
  मूर्ति होय प्रत्यक्ष साची । <br>
  संत भव्य कल्याणाची । <br>
  पेठ आहे विबुध हो <strong>॥३५॥</strong> <br><br>

  त्या संतचरित्रास । <br>
  श्रवण करा सावकाश । <br>
  आजवरी ना कवणास । <br>
  संतांनीं या दगा दिला <strong>॥३६॥</strong> <br><br>

  ईश्वरी तत्त्वांचे वाटाडे । <br>
  संत हेची रोकडे । <br>
  हे अमोघ ज्ञानाचे ते गाडे । <br>
  भरले असती प्रत्यक्ष <strong>॥३७॥</strong> <br><br>

  संतचरणीं ज्याचा हेत । <br>
  त्याचा ऋणी रुक्मिणीकांत । <br>
  आतां मलरहित करा चित्त । <br>
  गजाननचरित्र ऐकावया <strong>॥३८॥</strong> <br><br>

  भरतखंडामाझारीं । <br>
  संत झाले बहुतापरी । <br>
  ही न पर्वणी आली खरी । <br>
  अवांतर देशाकारणें <strong>॥३९॥</strong> <br><br>

  जंबुद्वीप हें धन्य धन्य । <br>
  आहे पहिल्यापासोन । <br>
  कोणत्या सुखाची ही वाण । <br>
  येथें न पडली आजवरी <strong>॥४०॥</strong> <br><br>

  याचें हेंच कारण । <br>
  या भूमीस संतचरण । <br>
  अनादि कालापासोन । <br>
  लागत आले आहेत कीं <strong>॥४१॥</strong> <br><br>

  नारद, ध्रुव, कयाधूकुमर । <br>
  उद्धव, सुदामा, सुभद्रावर । <br>
  महाबली अंजनीकुमर । <br>
  अजातशत्रू धर्मराजा <strong>॥४२॥</strong> <br><br>

  शंकराचार्य जगद्गुरु । <br>
  जे पदनताचे कल्पतरु । <br>
  जे अध्यात्मविद्येचे मेरु । <br>
  याच देशीं झाले हो <strong>॥४३॥</strong> <br><br>

  मध्व-वल्लभ-रामानुज । <br>
  याचा ऋणी अधोक्षज । <br>
  ज्यानें धर्माची राखिली लाज । <br>
  निज सामर्थ्य दावोनिया <strong>॥४४॥</strong> <br><br>

  नरसीमेहता तुलसीदास । <br>
  कबीर कमाल सुरदास । <br>
  गौरंग-प्रभूच्या लीलेस । <br>
  वर्णन करावें कोठवरी ? <strong>॥४५॥</strong> <br><br>

  राजकन्या मिराबाई । <br>
  तिच्या भक्तीस पार नाहीं । <br>
  जिच्यासाठीं शेषशायी । <br>
  प्राशिता झाला विषातें <strong>॥४६॥</strong> <br><br>

  गोरख-मच्छेंद्र जालंदर । <br>
  जे का योगयोगेश्वर । <br>
  ज्यांचा नवनाथ भक्तिसार । <br>
  ग्रंथ असे लीलेचा <strong>॥४७॥</strong> <br><br>

  ज्यांनीं नुसतीच हरिभक्ति । <br>
  करुन साधिला श्रीपती । <br>
  ते नामा नरहरी सन्मति । <br>
  जनी कान्हो संतसखू <strong>॥४८॥</strong> <br><br>

  चोखा-सावता-कूर्मदास । <br>
  दामाजीपंत पुण्यपुरुष । <br>
  ज्यांच्या कारणें वेदरास । <br>
  गेला महार होऊन हरी <strong>॥४९॥</strong> <br><br>

  मुकुंदराज जनार्दन । <br>
  बोधला निपट निरंजन । <br>
  ज्यांचीं चरित्रें-गायन । <br>
  केलीं मागें महिपतींनीं <strong>॥५०॥</strong> <br><br>

  म्हणून त्यांचीं नांवें येथ । <br>
  मी न साकल्यें आतां देत । <br>
  नुसते सांगतों वाचा ग्रंथ । <br>
  भक्तिविजय भक्तमाला <strong>॥५१॥</strong> <br><br>

  त्यानंतर जे जे झाले । <br>
  त्या त्या संतां मी गाइले । <br>
  ग्रंथ असती तीन केले । <br>
  ते पहा म्हणजे कळेल कीं <strong>॥५२॥</strong> <br><br>

  त्या संतांच्या तोडीचा । <br>
  संत श्रीगजानन साचा । <br>
  या अवतारी पुरुषाचा । <br>
  प्रभाव खचित लोकोत्तर <strong>॥५३॥</strong> <br><br>

  मीं जीं मागें गाईलीं । <br>
  संतचरित्रें असतीं भलीं । <br>
  तीं सारांशरुपें सांगितलीं । <br>
  त्रय ग्रंथातून विबुध हो <strong>॥५४॥</strong> <br><br>

  आतां हें सांगोपांग । <br>
  चरित्र कथितों ऐका चांग । <br>
  मम सुदैवें आला योग । <br>
  हें चरित्र रचण्याचा <strong>॥५५॥</strong> <br><br>

  जो प्रथमतांच मी पाहिला । <br>
  आकोटासन्निध संत भला । <br>
  तोच मागें राहिला । <br>
  त्याचें ऐका कारण <strong>॥५६॥</strong> <br><br>

  माळा आधीं ओविती । <br>
  मग मेरुमणी जोडिती । <br>
  तीच आजी झाली स्थिति । <br>
  ह्या चरित्र रचण्याची <strong>॥५७॥</strong> <br><br>

  शेगांव नामें वर्हाडांत । <br>
  ग्राम आहे प्रख्यात । <br>
  खामगांव नामें तालुक्यांत । <br>
  व्यापार चाले जेथ मोठा <strong>॥५८॥</strong> <br><br>

  ग्राम लहान साचार । <br>
  परि वैभव त्याचें महाथोर । <br>
  ज्याचें नांव अजरामर । <br>
  झालें साधूमुळें जगत्रयीं <strong>॥५९॥</strong> <br><br>

  त्या शेगांव सरोवरीं भलें । <br>
  गजानन कमल उदया आलें । <br>
  जें सौरभें वेधितें झालें । <br>
  या अखिल ब्रह्मांडा <strong>॥६०॥</strong> <br><br>

  हा शेगांव खाणीचा । <br>
  हिरा गजानन होय साचा । <br>
  प्रभाव त्या अवलियाचा । <br>
  अल्पमतीनें वाणितों मी <strong>॥६१॥</strong> <br><br>

  तें आतां अवधारा । <br>
  गजाननचरणीं प्रेम धरा । <br>
  येणें तुमचा उद्धार खरा । <br>
  होईल हें विसरुं नका <strong>॥६२॥</strong> <br><br>

  गजाननचरित्र मेघ थोर । <br>
  तुम्ही श्रोते अवघे मोर । <br>
  चरित्ररुपीं वर्षतां नीर । <br>
  नाचाल वाटे निःसंशय <strong>॥६३॥</strong> <br><br>

  शेगांवचे पौरवासी । <br>
  परम भाग्याचे निश्चयेंसी । <br>
  म्हणून लाधले तयांसी । <br>
  गजानन हें संतरत्न <strong>॥६४॥</strong> <br><br>

  जेव्हां करावें लागे पुण्य । <br>
  तेव्हांच लाभती संतचरण । <br>
  संतश्रेष्ठ देवाहून । <br>
  येविषयीं शंका नसे <strong>॥६५॥</strong> <br><br>

  रामचंद्र पाटलांनीं । <br>
  केली माझी विनवणी । <br>
  पंढरी क्षेत्रीं येऊनी । <br>
  कार्तिकीच्या वारीला <strong>॥६६॥</strong> <br><br>

  माझा मनीं हेत होता । <br>
  गावें गजानन-चरित्रा । <br>
  परी त्याची तत्त्वतां । <br>
  संगत नाहीं लागली <strong>॥६७॥</strong> <br><br>

  त्या माझ्या वासनेची । <br>
  पूर्तता करण्यासाठीं । <br>
  केली रामचंद्राची । <br>
  योजना या समर्थें <strong>॥६८॥</strong> <br><br>

  खर्या संताचें धोरण । <br>
  न कळे कोणालागोन । <br>
  महापुरुष गजानन । <br>
  आधुनिक संत चूडामणी <strong>॥६९॥</strong> <br><br>

  या महापुरुषाचा । <br>
  ठावठिकाण कोणचा । <br>
  वा पत्ता त्यांच्या जातीचा । <br>
  इतिहासदृष्टया न लागे कीं <strong>॥७०॥</strong> <br><br>

  जेवीं ब्रह्माचा ठावठिकाण । <br>
  न कळे कोणालागून । <br>
  ते ब्रह्मास पाहून । <br>
  निश्चय त्याचा करणें असे <strong>॥७१॥</strong> <br><br>

  जो कां हिरा तेजमान । <br>
  पूर्णपणें असे जाण । <br>
  तेज त्याचें पाहोन । <br>
  ज्ञाते तल्लीन होती कीं <strong>॥७२॥</strong> <br><br>

  तेथ त्या हिर्याची । <br>
  खाण आहे कोणाचि । <br>
  हे विचारीं आणण्याची । <br>
  गरज मुळीं राहात नसे <strong>॥७३॥</strong> <br><br>

  ऐन तारुण्याभीतरीं । <br>
  गजानन आले शेगांवनगरीं । <br>
  शके अठराशाभीतरीं । <br>
  माघ वद्य सप्तमीला <strong>॥७४॥</strong> <br><br>

  कोणी कोणी म्हणती जन । <br>
  श्रीसमर्थांचें जें कां स्थान । <br>
  त्या सज्जनगडाहून । <br>
  या देशीं आले हे <strong>॥७५॥</strong> <br><br>

  परियाला पुरावा । <br>
  सबळ ऐसा नाहीं बरवा । <br>
  परी कांहीं तरी असावा । <br>
  अर्थ त्याच्या म्हणण्यांत <strong>॥७६॥</strong> <br><br>

  लोक अवघे भ्रष्ट झाले । <br>
  नाना यातनें गांजले । <br>
  त्यांच्यासाठीं वाटतें केलें । <br>
  कौतुक ऐसें समर्थांनीं <strong>॥७७॥</strong> <br><br>

  जगाचा करण्या उद्धार । <br>
  गजाननरुपें अवतार । <br>
  धरुन आले महीवर । <br>
  पुन्हां समर्थ सिद्धयोगी <strong>॥७८॥</strong> <br><br>

  कोणत्याही कलेवरी । <br>
  योगीपुरुष प्रवेश करी । <br>
  ऐसा प्रकार भूमीवरी । <br>
  जगद्गुरुंनीं केला असे <strong>॥७९॥</strong> <br><br>

  गोरख जन्मला उकिरड्यांत । <br>
  कानीफा गजकर्णांत । <br>
  चांगदेव नारायण डोहांत । <br>
  योनीवांचून प्रगटले <strong>॥८०॥</strong> <br><br>

  तैसेंच येथें कांहींतरी । <br>
  झालें असावें निर्धारी । <br>
  गजाननासी अंगें सारीं । <br>
  होतीं योगाचीं अवगत <strong>॥८१॥</strong> <br><br>

  हें त्यांच्या लीलेवरुन । <br>
  पुढें कळेल तुम्हां लागून । <br>
  योगाचें अगाध महिमान । <br>
  त्याची सरी न ये कोणा <strong>॥८२॥</strong> <br><br>

  शेगांवीं माघमासीं । <br>
  वद्य सप्तमी ज्या दिवशीं । <br>
  हा उदय पावला ज्ञानराशी । <br>
  पदनतातें तारावया <strong>॥८३॥</strong> <br><br>

  त्या वेळची तुम्हां कथा । <br>
  सांगतों मी ऐका आतां । <br>
  एक भाविक गृहस्थ होता । <br>
  नाम ज्याचें देविदास <strong>॥८४॥</strong> <br><br>

  हा देविदास सज्जन । <br>
  पातूरकरांचा वंशज जाण । <br>
  शाखा ज्यांची माध्यंदिन । <br>
  मठाधिपती होता तो <strong>॥८५॥</strong> <br><br>

  त्याच्या एका मुलाची । <br>
  ऋतुशांति होती साची । <br>
  त्यानिमित्त भोजनाची । <br>
  तयारी होती त्याचे घरा <strong>॥८६॥</strong> <br><br>

  उष्टया पत्रावळी रस्त्यावर । <br>
  टाकिल्या होत्या साचार । <br>
  घराचिया समोर । <br>
  त्या देविदास विप्राच्या <strong>॥८७॥</strong> <br><br>

  तो गजानन समर्थसिद्धयोगी । <br>
  बसले होते तया जागीं । <br>
  एक बंडी होती अंगीं । <br>
  जुन्या पुराण्या कापडाची <strong>॥८८॥</strong> <br><br>

  कोणत्याहि उपाधीचें । <br>
  नांव नव्हतें जवळीं साचें । <br>
  पात्र पाणी प्यावयाचें । <br>
  होता एक भोपळा <strong>॥८९॥</strong> <br><br>

  कच्ची चिलीम हातांत । <br>
  जी होती तयांची स्वकृत । <br>
  कुंभाराच्या भट्टीप्रत । <br>
  जिनें नव्हतें पाहिलें <strong>॥९०॥</strong> <br><br>

  नासाग्र दृष्टि मुद्रा शांत । <br>
  तपोबल अंगीं झळकत । <br>
  प्राचीच्या वालरवीवत् । <br>
  वर्णन किती करावें <strong>॥९१॥</strong> <br><br>

  मूर्ति अवघी दिगंबर । <br>
  भाव मावळला आपपर । <br>
  आवडनिवड साचार । <br>
  राहिली न जवळी जयाच्या <strong>॥९२॥</strong> <br><br>

  ती समर्थांची स्वारी । <br>
  बैसोनिया रस्त्यावरी । <br>
  शोधन पत्रावळीचे करी । <br>
  केवळ निजलीलेनें <strong>॥९३॥</strong> <br><br>

  शीत पडल्या दृष्टीप्रत । <br>
  तें मुखीं उचलुनी घालीत । <br>
  हें करण्याचा हाच हेत । <br>
  ’अन्नपरब्रह्म’ कळवावया <strong>॥९४॥</strong> <br><br>

  कां कीं गर्जोन सांगे श्रुती । <br>
  अन्न हेंच ब्रह्म निगुती । <br>
  "अन्नम् ब्रह्मेति" ऐसी उक्ती । <br>
  उपनिषदांठायीं असे <strong>॥९५॥</strong> <br><br>

  त्याची पटवावया खण । <br>
  शितें वेंचती दयाघन । <br>
  त्याचा सामान्य जनांलागून । <br>
  भावार्थ तो कळला नसे <strong>॥९६॥</strong> <br><br>

  बंकटलाल आगरवाला । <br>
  होता रस्त्यानें चालला । <br>
  त्यानें हा प्रकार पाहिला । <br>
  आपल्या त्या स्नेह्यासह <strong>॥९७॥</strong> <br><br>

  दामोदरपंत कुलकर्णी । <br>
  त्यांच्या स्नेह्याचें नांव जाणी । <br>
  दोघे तो प्रकार पाहोनी । <br>
  आश्चर्यचकित जाहले <strong>॥९८॥</strong> <br><br>

  आणि एकमेकांप्रत । <br>
  बोलूं लागले ऐसें सत्य । <br>
  कीं याची करणी विपरीत । <br>
  वेडयापरी दिसतसे <strong>॥९९॥</strong> <br><br>

  हा अन्नार्थी जरी असतां । <br>
  तरी पात्र मागून घेता । <br>
  देवीदासही यातें देता । <br>
  कां कीं तोही सज्जन <strong>॥१००॥</strong> <br><br>

  द्वारीं आलेला याचक । <br>
  लावी ना सुज्ञ परत देख । <br>
  कांहीं न चाले तर्क । <br>
  कृतीवरुनी याच्या ह्या <strong>॥१॥</strong> <br><br>

  बंकटलाल म्हणे पंतासी । <br>
  ऐसेच उभें रस्त्यासी । <br>
  आपण राहूं यत्कृतीसी । <br>
  अजमावयाकारणें <strong>॥२॥</strong> <br><br>

  खरे साधु पिशापरी । <br>
  जगीं वागती वरवरी । <br>
  ऐसी व्यासाची वैखरी । <br>
  बोलली आहे भागवतांत <strong>॥३॥</strong> <br><br>

  कृतीनें हा दिसे वेडा । <br>
  परी वाटे ज्ञानगाडा । <br>
  वा विमल ज्ञानाचा हुडा । <br>
  असावा कीं प्रत्यक्ष <strong>॥४॥</strong> <br><br>

  ऐसा विचार परस्पर । <br>
  करुं लागले साचार । <br>
  रत्न असतां समोर । <br>
  पारखी तोच जाणे त्या <strong>॥५॥</strong> <br><br>

  पंथें हजारों लोक गेले । <br>
  परी न कोणी पाहिले । <br>
  या दोघांवांचून भले । <br>
  याचा विचार कर हो ! <strong>॥६॥</strong> <br><br>

  हिरे गारा एक्या ठायीं । <br>
  मिसळल्या असती जगा ठायीं । <br>
  पारखी तो निवडून घेई । <br>
  गार टाकून हिर्यातें <strong>॥७॥</strong> <br><br>

  प्रथमता तो पुढें झाला । <br>
  बंकटलाल आगरवाला । <br>
  गजाननासी विचारण्याला । <br>
  विनयानें येणें रीतीं <strong>॥८॥</strong> <br><br>

  ह्या पत्रावळीच्या शोधना । <br>
  कां हो करितां कळेना । <br>
  क्षुधा असेल आपणां । <br>
  तरी तरतूद करुं अन्नाची <strong>॥९॥</strong> <br><br>

  त्यानें ऐसें विचारिलें । <br>
  परि न उत्तर मिळालें । <br>
  नुसतें वरी पाहिलें । <br>
  उभयतांच्या मुखाकडे <strong>॥११०॥</strong> <br><br>

  तो सतेज कांती मनोहर । <br>
  दंड गर्दन पिळदार । <br>
  भव्य छाती दृष्टि स्थिर । <br>
  भृकुटी ठायीं झाली असे <strong>॥११॥</strong> <br><br>

  निजानंदीं रंगलेला । <br>
  ऐसा योगी पाहिला । <br>
  मौनेंच नमस्कार केला । <br>
  चित्तीं संतोष पावोनिया <strong>॥१२॥</strong> <br><br>

  देविदासबुवासी । <br>
  सांगूं लागले प्रेमेंसी । <br>
  तुम्ही पात्र वाढून वेगेंसी । <br>
  आणा एक बाहेर <strong>॥१३॥</strong> <br><br>

  देविदासें तैसें केलें । <br>
  पक्वान्नांनीं भरलेलें । <br>
  पात्र आणून ठेविलें । <br>
  द्वारासमोर स्वामीपुढें <strong>॥१४॥</strong> <br><br>

  ठेविलेल्या पात्रावरी । <br>
  भोजना बैसली समर्थस्वारी । <br>
  चवी न कशाची अंतरीं । <br>
  अणुमात्र उरली असे <strong>॥१५॥</strong> <br><br>

  अनुपम ब्रह्मरसाला । <br>
  जो पिऊन तृप्त झाला । <br>
  तो कां मागतो गुळवण्याला । <br>
  मिटक्या मारीत बैसेल ? <strong>॥१६॥</strong> <br><br>

  जो सार्वभौम नृपवर । <br>
  झाला असे साचार । <br>
  अशा नरासी जहागीर । <br>
  मिळाल्यासी प्रेम नुपजे <strong>॥१७॥</strong> <br><br>

  अवघीं पक्वान्नें एक केलीं । <br>
  आवडनिवड नाहीं उरली । <br>
  जठराग्नीची तृप्ति केली । <br>
  दोन प्रहरच्या समयाला <strong>॥१८॥</strong> <br><br>

  बंकटलाल तें पाहून । <br>
  पंतासी करी भाषण । <br>
  ह्या वेडा म्हणालों आपण । <br>
  ती निःसंशय झाली चुकी <strong>॥१९॥</strong> <br><br>

  सुभद्रेसाठीं द्वारकेला । <br>
  अर्जुन ऐसाच वेडा झाला । <br>
  व्यवहाराचा विसर पडला । <br>
  करुं लागला भलभलतें <strong>॥१२०॥</strong> <br><br>

  तैसाच हा ज्ञानजेठी । <br>
  मुक्तिरुप सुभद्रेसाठीं । <br>
  वेडा झाला कसवटी । <br>
  याची आतां घेणें नको <strong>॥२१॥</strong> <br><br>

  धन्य आपुलें शेगांव । <br>
  दृष्टी पाहिला योगीराव । <br>
  "निरिच्छा" हा जहागीरगांव । <br>
  दिला हरीनें जयाला <strong>॥२२॥</strong> <br><br>

  सूर्य माध्यान्हीं आला । <br>
  भाग भूमीचा तप्त झाला । <br>
  पांखरें हीं आश्रयाला । <br>
  जाऊन बैसलीं वृक्षावरी <strong>॥२३॥</strong> <br><br>

  ऐशा भर उन्हांत । <br>
  हा बैसला आनंदांत । <br>
  हा ब्रह्मची होय साक्षात् । <br>
  भय ना कशाचें उरलें या <strong>॥२४॥</strong> <br><br>

  हा जेवळा यथेच्छपणीं । <br>
  तुंब्यामध्यें नाहीं पाणी । <br>
  तें पंता या लागुनी । <br>
  आपण देऊं आणून <strong>॥२५॥</strong> <br><br>

  पुसूं लागले दामोदर । <br>
  तुंब्यामध्यें नाहीं नीर । <br>
  मर्जी असल्या हा चाकर । <br>
  पाणी द्याया तयार असे <strong>॥२६॥</strong> <br><br>

  ऐसे शब्द ऐकिले । <br>
  समर्थांनीं हास्य केलें । <br>
  उभयतांसी पाहून वदले । <br>
  तें ऐका सांगतों <strong>॥२७॥</strong> <br><br>

  तुम्हां गरज असेल जरी । <br>
  तरी आणून घाला वारी । <br>
  एक ब्रह्म जगदांतरीं । <br>
  ओतप्रोत भरलें असें <strong>॥२८॥</strong> <br><br>

  तुम्ही आम्ही भेद तेथ । <br>
  नाहीं उरला यत्किंचित । <br>
  परी जगव्यवहार सत्य । <br>
  आचरिला पाहिजे <strong>॥२९॥</strong> <br><br>

  अन्न भक्षिलें देहानीं । <br>
  म्हणून त्या पाहिजे पाणी । <br>
  हा व्यवहार चतुरांनीं । <br>
  अवश्य पाहिजे जाणिला <strong>॥१३०॥</strong> <br><br>

  म्हणून तुमच्या चातुर्यासी । <br>
  गरज असल्या तुम्हां साची । <br>
  तरतूद करा पाण्याची । <br>
  म्हणजे अवघें संपलें <strong>॥३१॥</strong> <br><br>

  हें भाषण ऐकतां । <br>
  दोघे हर्षले तत्त्वतां । <br>
  बंकटलाल म्हणे पंता । <br>
  आपुलें आहे भाग्य धन्य <strong>॥३२॥</strong> <br><br>

  पाणी आणण्या दामोदर । <br>
  घरांत गेले साचार । <br>
  तों इकडे प्रकार । <br>
  काय घडला तो ऐका <strong>॥३३॥</strong> <br><br>

  कूपाचिया शेजारीं । <br>
  हाळ होता निर्धारीं । <br>
  जेथें जनावरें सारीं । <br>
  पीत होतीं पाण्याला <strong>॥३४॥</strong> <br><br>

  तेथें जाऊन पाणी प्याले । <br>
  तृप्ततेचे ढेकर दिले । <br>
  तों इतक्यांत घेऊन आले । <br>
  पंत पाणी गडव्यांत <strong>॥३५॥</strong> <br><br>

  हां हां तें गढूळ पाणी । <br>
  समर्था न लावा वदनीं । <br>
  तें जनावरालागुनी । <br>
  योग्य आहे प्यावया <strong>॥३६॥</strong> <br><br>

  मीं हें पहा आणिलें नीर । <br>
  गोड निर्मळ थंडगार । <br>
  वासित केलें साचार । <br>
  वाळा घालून यामध्यें <strong>॥३७॥</strong> <br><br>

  ऐसें भाषण ऐकतां । <br>
  महाराज वदले तत्त्वतां । <br>
  व्यावहारिक अवघ्या कथा । <br>
  ह्या न सांगा आम्हां तुम्ही <strong>॥३८॥</strong> <br><br>

  हें अवघें चरचर । <br>
  ब्रह्में व्याप्त साचार । <br>
  तेथें गढुळ,निर्मळ वासित नीर । <br>
  हे न भेद राहिले <strong>॥३९॥</strong> <br><br>

  पाणी तरी तोच आहे । <br>
  निर्मळ गढुळ तोच पाहे । <br>
  सुवास कुवास दोन्ही हें । <br>
  रुप त्याचें निःसंशय <strong>॥१४०॥</strong> <br><br>

  पिणाराही वेगळा । <br>
  त्यापासून ना निराळा । <br>
  ईश्वराची अगाध लीला । <br>
  ती कळे या नरजन्मीं <strong>॥४१॥</strong> <br><br>

  तें दिलें टाकून । <br>
  व्यवहारीं गोविलें मन । <br>
  यांचेंच करा सदा मनन । <br>
  कशापासून जग झालें <strong>॥४२॥</strong> <br><br>

  ऐसी ऐकतां समर्थवाणी । <br>
  दोघे गेले गहिंवरोनी । <br>
  अनन्यभावें समर्थचरणीं । <br>
  लोळावया तयार झाले <strong>॥४३॥</strong> <br><br>

  तो त्यांचा जाणोन हेत । <br>
  महाराज निघाले पळत पळत । <br>
  वायूच्या त्या गतिप्रत । <br>
  अडथळा जगीं कोण करी ? <strong>॥४४॥</strong> <br><br>

  यापुढील कथा पाही । <br>
  निवेदन होईल द्वितीयाध्यायीं । <br>
  अवधान द्यावें लवलाही । <br>
  त्या श्रवण करावया <strong>॥४५॥</strong> <br><br>

  हा गजाननविजय ग्रंथ । <br>
  आल्हादवो भाविकांप्रत । <br>
  हेंच विनवी जोडोन हात । <br>
  ईश्वरासी दासगणू <strong>॥१४६॥</strong> <br><br>

  <strong>॥ श्रीहरिहरार्पणमस्तु ॥</strong> <br>
  <strong>॥ शुभं भवतु ॥</strong> <br>
  <strong>॥ इति प्रथमोऽध्यायः समाप्तः ॥<strong>