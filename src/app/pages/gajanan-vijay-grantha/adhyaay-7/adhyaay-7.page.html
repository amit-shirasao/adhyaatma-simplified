<div class="adhyaatma-page">
  <h1>श्री गजानन विजय ग्रंथ - अध्याय ७</h1> <br><br>

  ॥ श्रीगणेशाय नमः ॥ <br><br>

  जय जयाजी राघवा रामा । <br>
  जय जयाजी मेघःश्यामा । <br>
  संतजनांच्या विश्रामा । <br>
  सीतापते दाशरथे ॥१॥ <br><br>
  तुझ्या कृपेनें वानर । <br>
  बलिष्ठ झाले भूमीवर । <br>
  ज्यांनीं रावणाचा चक्काचूर । <br>
  केला देवा लंकेवरी ॥२॥ <br><br>
  तुझी कृपा झाल्या पाही । <br>
  तो सर्वदा होतो विजयी । <br>
  जें जें इच्छील तें तें नेई । <br>
  काम आपलें तडीला ॥३॥ <br><br>
  भूपतीचा वशीला । <br>
  ज्यातें देवा ! लाधला । <br>
  तो वंद्य होतो दिवाणाला । <br>
  नीच कितीही असला जरी ॥४॥ <br><br>
  ऐशा अमोघ कृपेला । <br>
  होईन कां मी योग्य भला । <br>
  याचा जों मीं विचार केला । <br>
  तों ऐसें आलें कळोन ॥५॥ <br><br>
  नाहीं ज्ञान नाहीं भक्ति । <br>
  खरीखुरी हे श्रीपती । <br>
  ऐसी आहे माझी स्थिति । <br>
  शोचनीय पांडुरंगा ॥६॥ <br><br>
  मन सदा आशाळभूत । <br>
  तें ना कदा स्थिर होत । <br>
  नाना विकल्प मनांत । <br>
  येऊं लागती वरच्यावरी ॥७॥ <br><br>
  मग ऐशा पातक्याला । <br>
  केवि लाधावा वशीला । <br>
  तुझा सांग जगत्पाला । <br>
  हें व्यावहारिक म्हणणें असे ॥८॥ <br><br>
  तुला आवडी पातक्याची । <br>
  मनापासून आहे साची । <br>
  ऐसी साक्ष पुराणाची । <br>
  आहे कीं दीनबंधो ॥९॥ <br><br>
  पुण्यवानाचें तारण । <br>
  केल्या न कांहीं नवल जाण । <br>
  जो पातक्यालागून । <br>
  उद्धरीतसे तोच मोठा ॥१०॥ <br><br>
  या जगतीं तुझ्याहून । <br>
  मोठा नाहीं कोणी आन । <br>
  देवा मम पातकालागून । <br>
  किमपि आतां पाहूं नको ॥११॥ <br><br>
  रक्षी आपला मोठेपणा । <br>
  मज सांभाळी नारायणा । <br>
  दासगणू शरण चरणा । <br>
  आतां उपेक्षा करुं नका ॥१२॥ <br><br>
  हा मारुतीचा उत्सव । <br>
  करीत होता अवघा गांव । <br>
  याचा पुढारी खंडेराव । <br>
  पाटील गणेशकुळीचा ॥१३॥ <br><br>
  हें पाटीलघराणें जाण । <br>
  आहे अति पुरातन । <br>
  घरचें धन कनकसंपन्न । <br>
  पसारा थोर शेतीचा ॥१४॥ <br><br>
  पूर्वीपासून यांच्या घरीं । <br>
  संत-सेवा होती खरी । <br>
  आली भाग्यें जमेदारी । <br>
  मग काय विचारितां ? ॥१५॥ <br><br>
  महादाजी पाटलास । <br>
  दोन मुलगे औरस । <br>
  थोरल्या त्या पुत्रास । <br>
  नांव असे कडताजी ॥१६॥ <br><br>
  कुकाजी तो धाकटा । <br>
  पंढरीचा भक्त निका । <br>
  गोमाजीचा उपदेश देखा । <br>
  होता या घराण्यातें ॥१७॥ <br><br>
  पाटील कडताजी कारण । <br>
  मुलगे होते सहाजण । <br>
  कुकाजी नुसता भाग्यवान । <br>
  पुत्र नव्हता त्याचे कुशीं ॥१८॥ <br><br>
  कडताजी पावतां मरण । <br>
  साही मुलांचें संगोपन । <br>
  कुकाजीनें केलें जाण । <br>
  जन्मदात्या बापापरी ॥१९॥ <br><br>
  कुकाजीच्या अमदानींत । <br>
  भरभराट झाली बहुत । <br>
  अष्टसिद्धि सदनांत । <br>
  वाटे नांदूं लागल्या ॥२०॥ <br><br>
  पाटील कुकाजीनंतर । <br>
  खंडू करी कारभार । <br>
  याच्या पुढें साचार । <br>
  कांहीं न चाले कोणाचें ॥२१॥ <br><br>
  या खंडू पाटलाप्रती । <br>
  पांच बंधु निश्चिती । <br>
  गणपती नारायण मारुती । <br>
  हरी आणि कृष्णाजी ॥२२॥ <br><br>
  आधींच पाटील जमेदार । <br>
  सत्ता हातीं साचार । <br>
  पैशाचा तो निघे धूर । <br>
  जयाचिया सदनामध्यें ॥२३॥ <br><br>
  बंधु सारे तालीम करिती । <br>
  दांडपट्टे खेळती । <br>
  कुस्तीचा तो षोक अती । <br>
  होता हरी पाटलास ॥२४॥ <br><br>
  उत्सव नांवास मारुतीचा । <br>
  तरी जयजयकार पाटलाचा । <br>
  म्हणतील तो शब्द त्यांचा । <br>
  झेलणें भाग रयतेला ॥२५॥ <br><br>
  नेहमीं कटकटी मारामार्‍या । <br>
  शेगांवांत होती खर्‍या । <br>
  पाटील एक्या मापीं सार्‍या । <br>
  लोकांप्रती मोजितसे ॥२६॥ <br><br>
  हा सज्जन साधुसंत । <br>
  हें न ज्यांच्या मनीं येत । <br>
  वाटेल त्या बोलती सत्य । <br>
  अद्वातद्वा यथामती ॥२७॥ <br><br>
  असो पाटीलबंधूंनीं । <br>
  राउळांत येऊनी । <br>
  महाराजातें हेटाळणी । <br>
  करण्याचें तें सुरुं केलें ॥२८॥ <br><br>
  कोणी म्हणावें पिश्यागण्या । <br>
  खातोस का ताककण्या ? । <br>
  ऐशा गोष्टी अति उण्या । <br>
  त्यांनीं कराव्या समर्थासी ॥२९॥ <br><br>
  कोणी म्हणावें खेळ कुस्ती । <br>
  आम्हांसवें निश्चिती । <br>
  तुला लोक बोलती । <br>
  योगयोगेश्वर म्हणोन ॥३०॥ <br><br>
  त्याचें दाव प्रत्यंतर । <br>
  ना तरी आम्ही देऊं मार । <br>
  याचा करी विचार । <br>
  बर्‍या बोलानें येधवां ॥३१॥ <br><br>
  त्यांचे बोल ऐकावें । <br>
  समर्थांनीं न उत्तर द्यावें । <br>
  अवघें हंसण्यावारी न्यावें । <br>
  कोप न धरावा यत्किंचित्‌ ॥३२॥ <br><br>
  ऐसा उर्मट प्रकार । <br>
  मंदिरीं चाले निरंतर । <br>
  म्हणून पाटील भास्कर । <br>
  समर्थासी ऐसें वदला ॥३३॥ <br><br>
  नका महाराज येथें राहूं । <br>
  चला आकोलीं ग्रामा जाऊं । <br>
  हीं पाटील पोरें माजलीं बहु । <br>
  यांचा नको संबंध ॥३४॥ <br><br>
  हे शक्तीनें माजलें । <br>
  लक्ष्मीनें धुंद झाले । <br>
  सत्तेपुढें कांहीं न चाले । <br>
  येथें यांची पाटीलकी ॥३५॥ <br><br>
  गजानन बोलले त्यावरी । <br>
  भास्करा थोडा दम धरी । <br>
  ही पाटील मंडळी सारी । <br>
  आहेत माझे परम भक्त ॥३६॥ <br><br>
  मात्र विनयाप्रती थारा । <br>
  यांच्यापाशीं नाहीं जरा । <br>
  शोधुनि पहा अंतरा । <br>
  त्यांच्या म्हणजे कळेल तुज ॥३७॥ <br><br>
  हीं पोरें पाटलाचीं । <br>
  माझीं लेंकरें आहेत साचीं । <br>
  कृपा आहे संतांची । <br>
  यांच्या कुळावर भास्करा ॥३८॥ <br><br>
  जमेदारा उर्मटपण । <br>
  हेंच आहे भूषण । <br>
  काय वाघाचें तें वजन । <br>
  असावें सांग गाईपरी ? ॥३९॥ <br><br>
  तलवारीला मऊपणा । <br>
  मुळीं उपयोगी नाहीं जाणा । <br>
  अग्नीनें तो थंडपणा । <br>
  सांग धरावा कवण्या रीती ? ॥४०॥ <br><br>
  गेल्यावरी कांहीं काळ । <br>
  हा उर्मटपणा जाईल । <br>
  पावसाळ्याचें गढूळ जल । <br>
  हिंवाळ्यांत निवळ होई ॥४१॥ <br><br>
  एके दिवशीं पाटील हरी । <br>
  आला मारुतीच्या मंदिरीं । <br>
  महाराजाला धरुन करीं । <br>
  म्हणे कुस्ती करी माझ्यासवें ॥४२॥ <br><br>
  तुला कुस्तींत करीन चीत । <br>
  चाल जाऊं तालमींत । <br>
  उगे न बैसे ऐसें म्हणत । <br>
  गण गण गणांत बोते ॥४३॥ <br><br>
  तुझें प्रस्थ माजलें बहु । <br>
  तें खरें खोटें आज पाहूं । <br>
  मला पाडसी तरी देऊं । <br>
  तुला मोठें बक्षीस ॥४४॥ <br><br>
  तें समर्था मानवलें । <br>
  दोघें तालमीमध्यें गेले । <br>
  समर्थांनीं कौतुक केलें । <br>
  तें आतां परियेसा ॥४५॥ <br><br>
  खालीं बसले गजानन । <br>
  उठीव आतां मजलागून । <br>
  असलास जरी पैलवान । <br>
  तरी साच करशील हें ॥४६॥ <br><br>
  हरी पाटील उठवावया । <br>
  लागला यत्‍न करावया । <br>
  परी ते अवघे गेले वायां । <br>
  हालेनात समर्थ मुळीं ॥४७॥ <br><br>
  घामाघूम तनु झाली । <br>
  शक्तीची ती कमाल केली । <br>
  पेच झाले निर्बळी । <br>
  समर्थांसी झुंजतां ॥४८॥ <br><br>
  हरी म्हणे मनांत । <br>
  हा केवढा तरी सशक्त ? । <br>
  अचल ऐसा पर्वत । <br>
  याच्यापुढें येईल उणा ॥४९॥ <br><br>
  हा किडकिडीत दिसतो जरी । <br>
  शक्ति याची गजापरी । <br>
  खोडया आमुच्या नानापरी । <br>
  आजवरी यानें सहन केल्या ॥५०॥ <br><br>
  त्याचें हेंच कारण । <br>
  हा गजापरी बलवान । <br>
  आम्ही जंबुकासमान । <br>
  म्हणून नाहीं रागावला ॥५१॥ <br><br>
  जंबुकाच्या चेष्टेला । <br>
  गजपती न मानी भला । <br>
  श्वानाचिया भुंकण्याला । <br>
  व्याघ्र दे ना किंमत ॥५२॥ <br><br>
  कांहीं असो याच्या पायीं । <br>
  आतां ठेवणें आली डोई । <br>
  आजपर्यंत मी नाहीं । <br>
  कवणासीही नमन केलें ॥५३॥ <br><br>
  समर्थ म्हणाले हरीला । <br>
  आतां बक्षिस द्या आम्हांला । <br>
  ना तरी चीत मजला । <br>
  तुवां करावें कुस्तींत ॥५४॥ <br><br>
  कुस्ती हा मर्दानी । <br>
  षोक श्रेष्ठ सर्वांहुनी । <br>
  कृष्ण बलरामें बालपणीं । <br>
  ऐशाच कुस्त्या केल्या रे ! ॥५५॥ <br><br>
  मुष्टिक आणि चाणूर । <br>
  मल्लविद्येनें परमेश्वर । <br>
  वधिता झाला साचार । <br>
  जे देहरक्षक कंसाचे॥५६॥ <br><br>
  पहिली संपत्ति शरीर । <br>
  दुअरें तें घरदार । <br>
  तिसरीचा तो प्रकार । <br>
  आहे धनमानाचा ॥५७॥ <br><br>
  तुझ्याप्रमाणें पूतनारी । <br>
  पाटील होता यमुनातीरीं । <br>
  गोकुळींचीं पोरें सारीं । <br>
  त्यानें केलीं सशक्त ॥५८॥ <br><br>
  तैसें तुवां करावें । <br>
  शरीरबला वाढवावें । <br>
  ना तरी हें सोडावें । <br>
  पाटील नांव आपुलें ॥५९॥ <br><br>
  हेंच बक्षीस द्यावें मज । <br>
  ना तरी कुस्ती करी आज । <br>
  येणें रिती उतरला माज । <br>
  समर्थांनीं हरीचा ॥६०॥ <br><br>
  हरी म्हणे समर्थांस । <br>
  आपुली कृपा असल्यास । <br>
  शेगांवच्या लेंकरांस । <br>
  सशक्त करितां येईल कीं ॥६१॥ <br><br>
  ऐसें धूर्तपणाचें बोलणें । <br>
  केलें पाटील हरीनें । <br>
  जे मुळांत असती शहाणे । <br>
  त्यांना शाळा नको कीं ॥६२॥ <br><br>
  असो त्या दिवसापासून । <br>
  हरीने दिलें सोडून । <br>
  अद्वातद्वा भाषण । <br>
  करणें पुण्यपुरुषाशीं ॥६३॥ <br><br>
  ही पाहोनि त्याची कृति । <br>
  इतर बंधु बोलती । <br>
  हरी तूं त्या जोगडयाप्रति । <br>
  कां भितोसी कळेना ॥६४॥ <br><br>
  आपण पाटलाचे कुमार । <br>
  या गांवींचे जमेदार । <br>
  तें तूंच कां रे ठेविशी शिर । <br>
  पदीं त्या नागव्याच्या ॥६५॥ <br><br>
  त्या पिशाचें थोतांड । <br>
  गांवीं माजलें उदंड । <br>
  त्याचा पाहिजे काढिला दांड । <br>
  लोकां सावध करावया ॥६६॥ <br><br>
  ऐसें न जरी आपण केलें । <br>
  तरी लोक अवघे होतील खुळे । <br>
  पाटलाचें कर्तव्य भलें । <br>
  गांवा हुशार करण्याचें ॥६७॥ <br><br>
  मैंद साधूचे वेष घेती । <br>
  वेडयावांकडया कृत्या करिती । <br>
  बाया बापडया भोंदिती । <br>
  याचा करी विचार ॥६८॥ <br><br>
  सोन्या कस लाविल्याविना । <br>
  न कळे रे सोनेपणा । <br>
  तुकारामाचा शांतपणा । <br>
  कळून आला उंसानें ॥६९॥ <br><br>
  ज्ञानेश तेव्हां साधु कळला । <br>
  जेव्हां रेडा बोलला । <br>
  परीक्षेविण कवणाला । <br>
  अस्थानीं मान देऊं नये ॥७०॥ <br><br>
  चाल परीक्षा तयाची । <br>
  आज आपण करुं साची । <br>
  मोळी घेऊन ऊंसाची । <br>
  मंदिरांत पातले ॥७१॥ <br><br>
  हरी न कांहीं बोलला । <br>
  इतरांनीं प्रश्न केला । <br>
  अरे पिशा या ऊंसाला । <br>
  खातोस कां तूं सांग हें ? ॥७२॥ <br><br>
  जरी ऊंस खाण्याची । <br>
  इच्छा असेल तुला साची । <br>
  तरी एक अट आमुची । <br>
  आहे ती तूं मान्य करी ॥७३॥ <br><br>
  आम्ही ऊंसाचे करुं प्रहार । <br>
  तुझ्या येधवां अंगावर । <br>
  त्याचे वळ ना उठले जर । <br>
  तरीच योगी मानूं तुला ॥७४॥ <br><br>
  ऐसें भाषण ऐकिलें । <br>
  महाराज कांहीं न बोलले । <br>
  लेंकरांचे बालिश चाळे । <br>
  मनीं न आणी सुज्ञ कदा ॥७५॥ <br><br>
  मारुती म्हणाला त्यावर । <br>
  अरे हा भ्याला साचार । <br>
  ऊंसाचा तो खाण्या मार । <br>
  हा कांहीं तयार नसे ॥७६॥ <br><br>
  मग म्हणाला गणपती । <br>
  अरे मौन हीच संमती । <br>
  त्यानें दिधली आपणाप्रति । <br>
  आतां काय पहातां ? ॥७७॥ <br><br>
  तें दोघां तिघां मानवलें । <br>
  ऊंस करीं घेतले । <br>
  समर्थांसी मारण्या भले । <br>
  आले चढून अंगावर ॥७८॥ <br><br>
  तें पाहतां नारीनर । <br>
  मंदिरीं जे होते इतर । <br>
  ते पळूं लागले भराभर । <br>
  भास्कर तेवढा जवळ असे ॥७९॥ <br><br>
  भास्कर म्हणे पोरांसी । <br>
  नका मारुं समर्थांसी । <br>
  या ऊंसानें आज दिवशीं । <br>
  हें कांहीं बरें नव्हे ॥८०॥ <br><br>
  तुमचा पाटील-कुळांत । <br>
  जन्म झाला आहे सत्य । <br>
  तुमचें असावें दयाभूत । <br>
  अंतःकरण दीनांविषयीं ॥८१॥ <br><br>
  हे महासाधु तुम्हांसी । <br>
  जरी न वाटतील मानसीं । <br>
  तरी हीन दीन लेखून यासी । <br>
  द्यावें सोडून हेंच बरें ॥८२॥ <br><br>
  अरे शूर जे का शिकारी । <br>
  ते चाल करिती वाघावरी । <br>
  उगीच बंदूक घेऊनि करीं । <br>
  न मारिती नाकतोडा ॥८३॥ <br><br>
  मारुतीनें जाळिली । <br>
  रावणाची लंका भली । <br>
  उगीच नाहीं चाल केली । <br>
  झोंपडया पाहून दुबळ्यांच्या ॥८४॥ <br><br>
  यावरी म्हणती पोरें । <br>
  तुमचें भाषण ऐकिलें सारें । <br>
  गांवींचे लोक अत्यादरें । <br>
  योगयोगेश्वर म्हणती या ॥८५॥ <br><br>
  म्हणून त्याचा पहाया योग । <br>
  येथें आलों आम्ही चांग । <br>
  यांत न घ्यावा तुम्ही भाग । <br>
  पहा मौज दुरुनी ॥८६॥ <br><br>
  ऊंस घेऊन हातांत । <br>
  मारुं लागले समर्थांप्रत । <br>
  जैशा का झोडितात । <br>
  ओंब्या शेतीं कृषीवल ॥८७॥ <br><br>
  परि न महाराज डगमगले । <br>
  मुलां पाहून हंसत बसले । <br>
  कोठेंही ना उमटले । <br>
  वळ त्यांच्या अंगावर ॥८८॥ <br><br>
  तें पहातां पोरें भ्यालीं । <br>
  चरणीं त्यांच्या लागलीं । <br>
  म्हणती खराच आहे बली । <br>
  हा योगयोगेश्वर ॥८९॥ <br><br>
  महाराज म्हणती पोरांला । <br>
  मुलांनो ! तुमच्या करांला । <br>
  असेल अती त्रास झाला । <br>
  मारण्यानें मजलागीं ॥९०॥ <br><br>
  त्या श्रमाचा करण्या नास । <br>
  काढून देतों इक्षुरस । <br>
  तुम्हांलागीं प्यावयास । <br>
  या बसा माझ्यापुढें ॥९१॥ <br><br>
  ऐसें म्हणून घेतला । <br>
  एक ऊंस करीं भला । <br>
  हातानेंच पिळून त्याला । <br>
  रस काढिला पात्रामध्यें ॥९२॥ <br><br>
  त्या ऊंसांची अवघी मोळी । <br>
  समर्थांनीं पहा पिळिली । <br>
  आणि प्यायाकारणें दिली। <br>
  रस नव्हाळी पोरांस ॥९३॥ <br><br>
  श्रीगजानन पुण्य पुरुष । <br>
  चरकावांचून काढिला रस । <br>
  तें पाहातां बालकांस । <br>
  अति आनंद जाहला ॥९४॥ <br><br>
  लोक म्हणती ही योगशक्ति । <br>
  दंतकथा मुळीं नसती । <br>
  योगें जी का प्राप्त होती । <br>
  त्या शक्तीला च्युति नसे ॥९५॥ <br><br>
  पौष्टिक पदार्थें शक्ति येते । <br>
  परी न ऐशी कायम टिकते । <br>
  सशक्त आपुल्या राष्ट्रातें । <br>
  करणें असल्या योग शिका ॥९६॥ <br><br>
  हेंच तत्त्व सुचवावयासी । <br>
  त्या पाटील अर्भकांशीं । <br>
  करें काढून रसाशीं । <br>
  दाविते झाले श्रोते हो ॥९७॥ <br><br>
  समर्थांसी वंदून । <br>
  गेलीं पोरें निघून । <br>
  खंडू पाटलाकारण । <br>
  वर्तमान श्रुत केलें ॥९८॥ <br><br>
  दादा आपुल्या गांवांत । <br>
  गजानन ईश्वर साक्षात्‌ । <br>
  त्याचा आज आम्हांप्रत । <br>
  आला आहे प्रत्यय ॥९९॥ <br><br>
  ऐसें म्हणून कथिली सारी । <br>
  हकीकत त्याला खरी । <br>
  ती ऐकतां अंतरीं । <br>
  खंडू पाटील चकित झाला ॥१००॥ <br><br>
  मग तोही दर्शनाला । <br>
  समर्थांच्या येऊं लागला । <br>
  परी मार्दव वाणीला । <br>
  मुळीं नव्हतें यत्किंचित्‌ ॥१॥ <br><br>
  गण्या, गजा ऐसें म्हणे । <br>
  पाटील समर्थाकारणें । <br>
  अरे तुरे हें बोलणें । <br>
  होतें दोन ठिकाणीं ॥२॥ <br><br>
  प्रेम आत्यंतिक जें काई । <br>
  तेथें ऐसें घडून येई । <br>
  आई लेंकरांमाजी होई । <br>
  भाषण अरेतुरेचें ॥३॥ <br><br>
  हा एक प्रकार झाला । <br>
  आतां दुसरा राहिला । <br>
  तोही सांगतों ऐका भला । <br>
  सावधान चित्तानें ॥४॥ <br><br>
  नोकर चाकर हीन दीन । <br>
  यांच्या सवें जें भाषण । <br>
  करिती संभावित जन । <br>
  तेंही एकेरी स्वरुपाचें ॥५॥ <br><br>
  अरे तुरे म्हणण्याची । <br>
  संवय पाटला पडे साची । <br>
  कां कीं रयत गांवचीं । <br>
  लेकरें त्याचीं निःसंशय ॥६॥ <br><br>
  श्रोते याच संवयीनें । <br>
  खंडू पाटील गण्या म्हणे । <br>
  श्रीसमर्थांकारणें । <br>
  कांहीं न दुसरें कारण ॥७॥ <br><br>
  गण्या गण्या म्हणे वाणी । <br>
  परी प्रेम उपजे अंतःकरणीं । <br>
  पहा नारळालागुनी । <br>
  वर करवंटीं खोबरें आंत ॥८॥ <br><br>
  याच न्यायें तयाचा । <br>
  परिपाठ होता बोलण्याचा । <br>
  वृद्धापकाळ कुकाजीचा । <br>
  झाला म्हणून कारभार करी ॥९॥ <br><br>
  कुकाजी तो एके दिवशीं । <br>
  बोलतां झाला खंडूशीं । <br>
  तूं जातोस प्रतिदिवशीं । <br>
  महाराजांच्या दर्शना ॥११०॥ <br><br>
  सांगतोस मला साक्षात्कारी । <br>
  गजानन एक भूमीवरी । <br>
  मग का रे तुझी वैखरी । <br>
  मुग्ध होते त्याच्या पुढें ॥११॥ <br><br>
  तुला नाहीं पोरबाळ । <br>
  माझा झाला वृधापकाळ । <br>
  नातवंडाचे बोल खेळ । <br>
  पाहूं दे मज डोळ्यानें ॥१२॥ <br><br>
  आज विनंती करी त्यांना । <br>
  स्वामी समर्थ गजानना । <br>
  म्हणावें त्या करुन करुणा । <br>
  पोर एखादें द्या मज ॥१३॥ <br><br>
  तो खरा साधु असल्या सत्य । <br>
  पुरतील तुझे मनोरथ । <br>
  आणि माझाही अवघा हेत । <br>
  तडीस जाईल त्यायोगें ॥१४॥ <br><br>
  साधु पुरुषा अशक्य कांहीं । <br>
  जगत्रयीं या उरलें नाहीं । <br>
  संतलाभाचा करुन घेई । <br>
  कांहीं आपणां उपयोग ॥१५॥ <br><br>
  तें खंडूतें मानवलें । <br>
  एके दिवशीं बोलणें केलें । <br>
  मारुतीच्या मंदिरीं भलें । <br>
  तें ऐका येणें रितीं ॥१६॥ <br><br>
  अरे गण्या माझा चुलता । <br>
  वृद्ध झाला आहे आतां । <br>
  इच्छा उपजली त्याच्या चित्ता । <br>
  नातवंड तें पाहण्याची ॥१७॥ <br><br>
  तुला लोक साधु म्हणती । <br>
  दर्शन केल्या तुजप्रती । <br>
  इच्छा मनींच्या पूर्ण होती । <br>
  ऐसें लोक सांगतात ॥१८॥ <br><br>
  त्याचें दावी प्रत्यंतर । <br>
  उगा नको करुं उशीर । <br>
  तुझ्या पायीं ज्याचें शिर । <br>
  तो कां रहावा निपुत्रिक ? ॥१९॥ <br><br>
  ऐसें भाषण ऐकिलें । <br>
  महाराज त्याशीं बोलले । <br>
  आज हें उत्तम घडून आलें । <br>
  त्वां याचना केली आम्हां ॥१२०॥ <br><br>
  सत्ता धन तुझ्या हातीं । <br>
  तूं प्रयत्‍नवादी असशी निगुती । <br>
  मग विनंती आम्हांप्रति । <br>
  कां करितोस कळेना ? ॥२१॥ <br><br>
  धन आणि बलापुढें । <br>
  अवघेंच म्हणशी बापुडें । <br>
  मग कां रे हें न घडे । <br>
  साह्यें धनबालच्या ॥२२॥ <br><br>
  तुझी भव्य आहे शेती । <br>
  गिरण्या दुकानें पेढया अती । <br>
  तुझें न कोणी मोडती । <br>
  जन शब्द या वर्‍हाडांत ॥२३॥ <br><br>
  मग त्या ब्रह्मदेवाला । <br>
  कां न आज्ञा करिशी भला ? । <br>
  आपणां पुत्र द्यावयाला । <br>
  हेंच कोडें पडलें मज ॥२४॥ <br><br>
  खंडू करी भाषण । <br>
  ही गोष्ट ना यत्‍नाधीन । <br>
  पिकें पाण्यापासून । <br>
  येती जरी जगामध्यें ॥२५॥ <br><br>
  तरी पाडणें पाणी । <br>
  मानवाच्या न करी जाणी । <br>
  दुष्काळांत जमिनी । <br>
  पडती उताण्या ख्यात हें ॥२६॥ <br><br>
  मात्र पाणी पडल्यावर । <br>
  कर्तृत्व आपुलें चालवी नर । <br>
  तैसाच हाही प्रकार । <br>
  तेथें न गती मानवाची ॥२७॥ <br><br>
  खंडू पाडील ऐसें बोलतां । <br>
  हंसूं आलें समर्था । <br>
  तूं केलीस याचना आतां । <br>
  मजकारणें पोराची ॥२८॥ <br><br>
  याचना म्हणजे मागणें भीक । <br>
  हें तूं आज केलें देख । <br>
  तुला होईल बालक । <br>
  भिक्या नांव ठेव त्याचें ॥२९॥ <br><br>
  पुत्र देणें माझ्या करीं । <br>
  सर्वतोपरी नाहीं जरी । <br>
  परी मी विनंती करीन खरी । <br>
  तुझ्यासाठीं परमेश्वरा ॥१३०॥ <br><br>
  तो ऐकेल माझी भीड । <br>
  त्याला न हें कांहीं जड । <br>
  तूं घरचा आहेस धड । <br>
  रस आंब्याचा द्विजां घाली ॥३१॥ <br><br>
  हें मम मानी प्रमाण वचन । <br>
  पुत्र होईल तुजकारण । <br>
  आम्ररसाचें भोजन । <br>
  दरसाल घाली ब्राह्मणां ॥३२॥ <br><br>
  हें खंडुनें ऐकिलें । <br>
  घरीं येऊन सांगितलें । <br>
  कुकाजीसी निवेदिलें । <br>
  मंदिरींचें वर्तमान ॥३३॥ <br><br>
  हें ऐकतां कुकाजीस । <br>
  आनंद झाला बहुवस । <br>
  तो कांहीं लोटतां दिवस । <br>
  समर्थ वचन झालें खरें ॥३४॥ <br><br>
  कांता खंडू पाटलाची । <br>
  गंगाबाई नांवाची । <br>
  गर्भिणी झाली साची । <br>
  नवमास पूर्ण झाले ॥३५॥ <br><br>
  तिजलागीं पुत्र झाला । <br>
  खंडू पाटील आनंदला । <br>
  कुकाजीच्या हर्षाला । <br>
  पारावार कांहीं नसे ॥३६॥ <br><br>
  त्यानें दह्र्म केला बहू । <br>
  गरीबां दिले गूळ गहूं । <br>
  पेढे-बर्फीचा दिला खाऊ । <br>
  गांवांतील अर्भकांना ॥३७॥ <br><br>
  थाटांत झालें बारसें । <br>
  भिकू नांव ठेविलेंसें । <br>
  पुढें बाळ वाढला असे । <br>
  शुक्लपक्षीच्या इंदूपरी ॥३८॥ <br><br>
  आम्ररसाचें भोजन । <br>
  दिलें ब्राह्मणांकारण । <br>
  तो सांप्रदाय अजून । <br>
  शेगांवांत चालत असे ॥३९॥ <br><br>
  पुण्यपुरुषाची वैखरी । <br>
  कोठून होईल असत्य तरी । <br>
  पाटलाच्या ओसरीवरी । <br>
  बाळ रांगूं लागला ॥१४०॥ <br><br>
  हा बोलबाला पाटलाचा । <br>
  देशमुखां पटला न साचा । <br>
  शेगांव हा दुफळीचा । <br>
  गांव पहिल्यापासून ॥४१॥ <br><br>
  एक फळी देशमुखांची । <br>
  एक फळी पाटलांची । <br>
  अंतःकरणें एकमेकांचीं । <br>
  मुळीं होतीं अशुद्ध ॥४२॥ <br><br>
  प्रत्येक आपुल्या डावांत । <br>
  एकमेकांचा करण्या घात । <br>
  सदा इच्छिती मनांत । <br>
  लेश नसे प्रेमाचा ॥४३॥ <br><br>
  शास्त्री दोन मंत्री दोन । <br>
  शस्त्री दोन तंत्री दोन । <br>
  एकमेकांपुढें श्वान । <br>
  येतां गुरगुर रोकडी ॥४४॥ <br><br>
  तैसें झालें शेगांवांत । <br>
  पाटील आणि देशमुखांत । <br>
  छत्तिसाचा आंकडा सत्य । <br>
  झाला न होईल त्रेसष्टाचा ॥४५॥ <br><br>
  पुढें गोष्ट झाली ऐशी । <br>
  कुकाजी झाले स्वर्गवासी । <br>
  पाहूनिया नातवंडासी । <br>
  भीमातटीं पंढरींत ॥४६॥ <br><br>
  तेणें खंडूचें उद्विग्न मन । <br>
  गेलें सहज होऊन । <br>
  तो म्हणे छत्र पूर्ण । <br>
  माझें आज ढासळलें ॥४७॥ <br><br>
  ज्या चुलत्याच्या जिवावरी । <br>
  मी निर्भय होतों भूमिवरी । <br>
  तो आधार माझा श्रीहरी । <br>
  कां रे नेलास काढून ? ॥४८॥ <br><br>
  ऐशी संधि पाहून । <br>
  बालंट आणायाकारण । <br>
  पाटलावरी सवड पूर्ण । <br>
  मिळाली देशमुखमंडळीला ॥४९॥ <br><br>
  तो वृत्तान्त अष्टमांत । <br>
  सांगेन श्रोते तुम्हांप्रत । <br>
  ही जमेदारी खाण सत्य । <br>
  आहे प्रत्यक्ष द्वेषाची ॥१५०॥ <br><br>
  हा दासगणूविरचित । <br>
  गजाननविजयनामें ग्रंथ । <br>
  परिसा श्रोते सावचित्त । <br>
  कुतर्कातें सोडोनिया ॥१५१॥ <br><br>


  ॥ <br><br>
  शुभं भवतु ॥ <br><br>
  <br>
  ॥ <br><br>
  श्रीहरिहरार्पणमस्तु ॥ <br><br>
  <br>
  ॥ <br><br>
  इति सप्तमोऽध्यायः समाप्तः ॥
</div>