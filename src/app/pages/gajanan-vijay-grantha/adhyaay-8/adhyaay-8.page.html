<div class="adhyaatma-page">
  <h1 alt="gajanan vijay grantha">श्री गजानन विजय ग्रंथ</h1>
  <h2 alt="adhyay 8 adhyaay 8">अध्याय ८</h2> <br>

  <strong>॥ श्रीगणेशाय नमः ॥</strong> <br><br>

  हे वसुदेवदेवकीनंदना । <br>
  हे गोपगोपीमनरंजना । <br>
  हे दुष्टदानवमर्दना । <br>
  श्रीहरी पाव मातें <strong>॥१॥</strong> <br><br>

  तुझ्या प्राप्तीचें साधन । <br>
  कर्मादिकांचें अनुष्ठान । <br>
  परा भक्तीचें सेवन । <br>
  करण्या आहे अपात्र मी <strong>॥२॥</strong> <br><br>

  तुझीं ज्ञानदात्रीं शास्त्रें सारीं । <br>
  गीर्वाण भाषेभीतरीं । <br>
  त्यांचें सांग करुं हरी । <br>
  सेवन तें कवण्या रीतीं <strong>॥३॥</strong> <br><br>

  गीर्वाणाचा नसे गंध । <br>
  त्यांतून माझी मती मंद । <br>
  कमलांतील मकरंद । <br>
  बेडुकाला मिळतो कसा ? <strong>॥४॥</strong> <br><br>

  अन्नदानें तुझी प्राप्ति । <br>
  जरी करुन घेऊं श्रीपती । <br>
  तरी धनाचा अभाव निश्चिती । <br>
  दारिद्रय पदरीं बांधिलें त्वां <strong>॥५॥</strong> <br><br>

  जरी करुं मी तीर्थयात्रा । <br>
  तरी सामर्थ्य नाहीं गात्रां । <br>
  तशांतही अंधत्व आतां । <br>
  आलें आहे दृष्टीतें <strong>॥६॥</strong> <br><br>

  ऐसा सर्व बाजूंनीं । <br>
  मी हीनदीन चक्रपाणी । <br>
  दारिद्रयाचे मनीच्या मनीं । <br>
  जाती जिरोनी मनोरथ <strong>॥७॥</strong> <br><br>

  हें व्यावहारिक दृष्टया खरें जरी । <br>
  परी तुझी कृपा झाल्यावरी । <br>
  स्वानंदाच्या सागरीं । <br>
  पोहत राहे अहोरात्र <strong>॥८॥</strong> <br><br>

  तुझ्या कृपेचें महिमान । <br>
  आगळें आहे सर्वांहून । <br>
  घनाच्या पाण्यालागून । <br>
  दाम देण्याची गरज नसे <strong>॥९॥</strong> <br><br>

  मेघांनीं आणिल्या मनांत । <br>
  तळीं विहिरी भरतात । <br>
  निवळ खडकास फुटतात । <br>
  पाट पाण्याचे पांडुरंगा ! <strong>॥१०॥</strong> <br><br>

  ऐशा त्या तव कृपेचा । <br>
  दासगणू हा भुकेला साचा । <br>
  घास एखादा तरी त्याचा । <br>
  घाल माझ्या मुखांत <strong>॥११॥</strong> <br><br>

  तेणें मी तृप्त होईन । <br>
  अवघ्या सुखातें पावेन । <br>
  अमृताचा लाभतां कण । <br>
  रोग सारे दूर होती <strong>॥१२॥</strong> <br><br>

  असो मागील अध्यायीं । <br>
  देशमुख पाटलाठायीं । <br>
  मुक्कामातें दुफळीबाई । <br>
  येऊन बसली हें ऐकिलें <strong>॥१३॥</strong> <br><br>

  जेथ जेथ ही नादे दुफळी । <br>
  तेथ तेथ ही करी होळी । <br>
  अवघ्या सुखाची रांगोळी । <br>
  इच्या पायीं होतसे <strong>॥१४॥</strong> <br><br>

  क्षयरोग तो शरीराला । <br>
  वा दुफळी रोग समाजाला । <br>
  नेतसे यमसदनाला । <br>
  प्रयत्‍न पडती लुळे तेथ <strong>॥१५॥</strong> <br><br>

  असो तळ्याचिया कांठावर । <br>
  देशमुखांचा एक महार । <br>
  करुं लागला चरचर । <br>
  या खंडूपाटलापुढें <strong>॥१६॥</strong> <br><br>

  पाटील गांवीचा अधिकारी । <br>
  पाटील गांवीची पांढरी । <br>
  कांहीं कामावरुन खरी । <br>
  कुरबुर झाली उभयतांत <strong>॥१७॥</strong> <br><br>

  तो असे मर्‍या महार । <br>
  देशमुखांचा ज्याला जोर । <br>
  तो बोलला उणें उत्तर । <br>
  खंडू पाटलाकारणें <strong>॥१८॥</strong> <br><br>

  पाटील वदला त्यावरी । <br>
  तुझी रीत ही नाहीं बरी । <br>
  गरीबानें पायरी । <br>
  आपली कधीं सोडूं नये <strong>॥१९॥</strong> <br><br>

  उणीं उत्तरें बोलण्याचा । <br>
  अधिकार आहे देशमुखाचा । <br>
  तुझ्यासारख्या नकटयाचा । <br>
  नाहीं हें आण मनीं <strong>॥२०॥</strong> <br><br>

  तरी महार ऐकेना । <br>
  करुं लागला चेष्टा नाना । <br>
  त्याच्या ऐकोनी भाषणा । <br>
  पाटील खवळला मानसीं <strong>॥२१॥</strong> <br><br>

  बाचाबाचीचें कारण । <br>
  होतें अति क्षुल्लक जाण । <br>
  कागद ठाण्यालागून । <br>
  पाठवणें होते पाटलाला <strong>॥२२॥</strong> <br><br>

  तो टप्पा न्यावयासी । <br>
  सांगितलें होतें महारासी । <br>
  कीं तूं असाच जा अकोल्यासी । <br>
  तहशिलींत टप्पा द्याया हा <strong>॥२३॥</strong> <br><br>

  तें ऐकोनी वदला महार । <br>
  मी न हा टप्पा नेणार । <br>
  देशमुखाच्या आश्रितावर । <br>
  तुमचा डोळा हमेशा <strong>॥२४॥</strong> <br><br>

  कांहीं असो आज दिनीं । <br>
  मी टप्पा न जाय घेवोनी । <br>
  तुझ्या हुकुमालागुनी । <br>
  बोंबा शिमग्याच्या समजतों मी <strong>॥२५॥</strong> <br><br>

  ऐसें वदनीं बोलला । <br>
  हावभावही तैसा केला । <br>
  मूठ वळुनी हात नेला । <br>
  त्यानें आपल्या मुखापुढें <strong>॥२६॥</strong> <br><br>

  ती त्याची पाहूनि कृती । <br>
  खंडू पाटील कोपला चित्तीं । <br>
  भरीव वेळूची काठी होती । <br>
  पाटलाच्या हातांत <strong>॥२७॥</strong> <br><br>

  त्याच काठीचा केला प्रहार । <br>
  महाराचिया हातावर । <br>
  पाटील मूळचा जोरदार । <br>
  त्यानें रागें केला प्रहार हा <strong>॥२८॥</strong> <br><br>

  त्या प्रहारें करुनी । <br>
  हात गेला मोडूनी । <br>
  महार बेशुद्ध होवोनी । <br>
  पडता झाला भूमीवर <strong>॥२९॥</strong> <br><br>

  पाटील दुसर्‍या महाराला । <br>
  गेले टप्पा द्यावयाला । <br>
  तों इकडे वृत्तान्त कैसा झाला । <br>
  तो आतां सांगतों <strong>॥३०॥</strong> <br><br>

  तो महार त्याच्या आप्तांनीं । <br>
  नेला उचलून देशमुखसदनीं । <br>
  मोडला हात हें पाहूनि । <br>
  देशमुख ते संतोषले <strong>॥३१॥</strong> <br><br>

  वा ! वा ! छान गोष्ट झाली । <br>
  आपणां कुरापत काढण्या भली । <br>
  ही अनायासें संधी आली । <br>
  ती उपयोगी न दवडणें <strong>॥३२॥</strong> <br><br>

  त्यांनीं त्या महारासी । <br>
  तात्काळ नेलें कचेरीसी । <br>
  समाजविलें अधिकार्‍यासी । <br>
  खोटेंनाटें विबुध हो <strong>॥३३॥</strong> <br><br>

  कोठेंही दोन पक्षांत । <br>
  वांकडें आल्या यत्किंचित् । <br>
  कांटयांचेच होतात । <br>
  नायटे ते अवलोका <strong>॥३४॥</strong> <br><br>

  फिर्याद त्या महाराची । <br>
  पुस्तकांत नोंदली साची । <br>
  आज्ञा झाली अधिकार्‍याची । <br>
  पाटील पकडून आणावया <strong>॥३५॥</strong> <br><br>

  शेगांवीं झाली पुकार । <br>
  उद्यां आहे पडणार । <br>
  पाटलाच्या पदीं थोर । <br>
  बेडी करीं हातकडया <strong>॥३६॥</strong> <br><br>

  खंडू पाटला समजलें । <br>
  धाबें त्याचें दणाणलें । <br>
  तोंडचें पाणी पळालें । <br>
  झाला अति चिंतातुर <strong>॥३७॥</strong> <br><br>

  ज्या शेगांवीं मी वाघापरी । <br>
  वागत होतों आजवरी । <br>
  तेथेंच कां हा श्रीहरी । <br>
  प्रसंग आणिला बेंडीचा <strong>॥३८॥</strong> <br><br>

  अब्रुदारास अपमान । <br>
  वाटे मरणाहून मरण । <br>
  बंधु गेले घाबरुन । <br>
  कांहीं विचार सुचेना <strong>॥३९॥</strong> <br><br>

  खंडू हताश होऊन बसला । <br>
  तों एक विचार सुचला त्याला । <br>
  श्रीगजानन महाराजाला । <br>
  सांकडें हें घालावें <strong>॥४०॥</strong> <br><br>

  त्या साधूचे वांचून । <br>
  या संकटाचें निरसन । <br>
  करणारा न कोणी आन । <br>
  राहिला या वर्‍हाडीं <strong>॥४१॥</strong> <br><br>

  लौकिकीं यत्‍न करण्याला । <br>
  बंधु गेले अकोल्याला । <br>
  खंडू पाटील नीट आला । <br>
  समर्थांकडे रात्रीस <strong>॥४२॥</strong> <br><br>

  येतांच केला नमस्कार । <br>
  शिर ठेविलें पायांवर । <br>
  महाराज आला कठीण फार । <br>
  प्रसंग तो माझ्यावरी <strong>॥४३॥</strong> <br><br>

  सरकारी कामानिमित्त । <br>
  मी एका महाराप्रत । <br>
  तळ्यापाशीं ताडिलें सत्य । <br>
  करांतील काठीनें <strong>॥४४॥</strong> <br><br>

  त्याचा ऐसा परिणाम झाला । <br>
  कांटयाचा नायटा केला । <br>
  देशमुख मंडळींनीं भला । <br>
  माझें अहित करण्यास <strong>॥४५॥</strong> <br><br>

  त्यानिमित्त कैद मला । <br>
  होण्याचा उद्यां प्रसंग आला । <br>
  समर्था माझ्या इज्जतीला । <br>
  तुजवीण कोण रक्षील ? <strong>॥४६॥</strong> <br><br>

  उद्यां येतील राजदूत । <br>
  मला येथूनि नेण्याप्रत । <br>
  बेडी ठोकोनि पायांत । <br>
  ऐसें आज ऐकिलें <strong>॥४७॥</strong> <br><br>

  त्यापेक्षां गुरुवरा । <br>
  गळा माझा येथेंचि चिरा । <br>
  ही घ्या तलवार देतों करां । <br>
  वेळ करुं नका हो <strong>॥४८॥</strong> <br><br>

  अब्‍रुदाराकारण । <br>
  बेइज्जत हेंच मरण । <br>
  अपराध माझा त्यांतून । <br>
  अति अल्प दयाळा <strong>॥४९॥</strong> <br><br>

  त्या अपराधरुपी खडयाचा । <br>
  हा डोंगर झाला साचा । <br>
  अभिमान माझ्या अब्रूचा । <br>
  धरा समर्था ये काळीं <strong>॥५०॥</strong> <br><br>

  जयद्रथाच्या वेळेला । <br>
  अग्निकाष्ठ भक्षिण्याला । <br>
  होता अर्जुन तयार झाला । <br>
  केवळ आपुल्या अब्रूस्तव <strong>॥५१॥</strong> <br><br>

  तेथें भगवंतानें भली । <br>
  अब्रू त्याची रक्षण केली । <br>
  प्रभूनें वस्त्रें नेसविलीं । <br>
  द्रौपदीला सभेंत <strong>॥५२॥</strong> <br><br>

  तेवीं मम अब्रूही पांचाळी । <br>
  देशमुख कौरवांनीं आणिली । <br>
  नग्न करण्यासाठीं भली । <br>
  तिचें करा हो रक्षण <strong>॥५३॥</strong> <br><br>

  ऐसें वदून समर्थाला । <br>
  पाटील रडूं लागला । <br>
  आसवांचा तो चालला । <br>
  पूर नेत्रांवाटें हो ! <strong>॥५४॥</strong> <br><br>

  घरचीं माणसें चिंतातुर । <br>
  आधींच झालीं होतीं फार । <br>
  नाहीं त्यांच्या शोका पार । <br>
  तो सांगावा कोठवरी ? <strong>॥५५॥</strong> <br><br>

  इकडे समर्थांनीं भले । <br>
  दोन्ही हातीं कवटाळिलें । <br>
  खंडू पाटला हृदयीं धरिलें । <br>
  त्याचें सांत्वन करावया <strong>॥५६॥</strong> <br><br>

  अरे ! कामकर्त्या पुरुषाप्रत । <br>
  ऐशीं संकटें येतात । <br>
  वरच्यावरी जाण सत्य । <br>
  त्याची चिंता वाहूं नको <strong>॥५७॥</strong> <br><br>

  स्वार्थदृष्टि बळावतां । <br>
  ऐसेंच होतें तत्त्वतां । <br>
  खर्‍या नीतीची ती वार्ता । <br>
  अणुमात्र त्या कळत नसे <strong>॥५८॥</strong> <br><br>

  तुम्ही पाटील देशमुख दोघेजण । <br>
  एका जातीचे असून । <br>
  एकमेकांचें नुकसान । <br>
  स्वार्थें करुं पाहतां <strong>॥५९॥</strong> <br><br>

  मागें कौरवपांडवांत । <br>
  स्वार्थेंच आला विपट सत्य । <br>
  परि पांडवांचा पक्ष तेथ । <br>
  न्यायें खरा होता कीं <strong>॥६०॥</strong> <br><br>

  म्हणून पांडवांकारणें । <br>
  साह्य केलें भगवंतानें । <br>
  सत्यासाठीं मारणें । <br>
  भाग पडलें कौरवांना <strong>॥६१॥</strong> <br><br>

  जा भिऊं नकोस तिळभर । <br>
  बेडी न तुशीं पडणार । <br>
  किती जरी केला जरी केला जोर । <br>
  देशमुखानें आपला <strong>॥६२॥</strong> <br><br>

  तेंच पुढें खरें झालें । <br>
  पाटील निर्दोषी म्हणून सुटले । <br>
  जें कां संतमुखावाटें आलें । <br>
  तें न खोटें होई कधीं <strong>॥६३॥</strong> <br><br>

  पाटील मंडळी उत्तरोत्तर । <br>
  भजूं लागली साचार । <br>
  कोणा नाहीं आवडणार । <br>
  अमृत तें सेवावया ? <strong>॥६४॥</strong> <br><br>

  पुढें खंडू पाटलानें । <br>
  करुन विनंति प्रेमानें । <br>
  नेलें रहायाकारणें । <br>
  समर्थाला निजगृहीं <strong>॥६५॥</strong> <br><br>

  असतां पाटील सदनांत । <br>
  गजाननस्वामी समर्थ । <br>
  ब्राह्मण आले अवचित । <br>
  दहापांच तैलंगी <strong>॥६६॥</strong> <br><br>

  तैलंगी विद्वान असती । <br>
  कर्मठ वेदावरी प्रीती । <br>
  परी धनाचा लोभ चित्तीं । <br>
  राही ज्यांच्या विशेष <strong>॥६७॥</strong> <br><br>

  तें कांहीं मिळेल म्हणून । <br>
  समर्थाकडे आले जाण । <br>
  तयीं होते पांघरुण । <br>
  घेऊन समर्थ निजलेले <strong>॥६८॥</strong> <br><br>

  त्यांना जागे करण्याप्रत । <br>
  ब्राह्मण म्हणूं लागले मंत्र । <br>
  जटेचे ते स्वरासहित । <br>
  अति उच्च स्वरानें <strong>॥६९॥</strong> <br><br>

  मंत्र म्हणण्यांत चूक झाली । <br>
  ती न त्यांनीं दुरुस्त केली । <br>
  म्हणून आसनीं उठून बसली । <br>
  गजाननाची स्वारी पहा <strong>॥७०॥</strong> <br><br>

  आणि ऐसें वदले ब्राह्मणांला । <br>
  तुम्ही कशासाठीं वैदिक झालां । <br>
  हीनत्व वेदविद्येला । <br>
  आणूं नका रे निरर्थक <strong>॥७१॥</strong> <br><br>

  ही न विद्या पोटाची । <br>
  मोक्षदात्री आहे साची । <br>
  वा डोईस बांधल्या शालीची । <br>
  किंमत कांहीं राखा हो <strong>॥७२॥</strong> <br><br>

  मी म्हणतों ऐसें म्हणा । <br>
  खरे स्वर मनीं आणा । <br>
  उगीच भोळ्या भाविकांना । <br>
  सोंग आणून नाडूं नका <strong>॥७३॥</strong> <br><br>

  जी ऋचा ब्राह्मणांनीं । <br>
  म्हणण्या सुरुं केली जाणी । <br>
  तोच अध्याय समर्थांनीं । <br>
  धडधड म्हणून दाखविला <strong>॥७४॥</strong> <br><br>

  चूक न कोठें म्हणण्यांत । <br>
  शब्दोच्चार स्पष्ट सत्य । <br>
  वाटे वसिष्ठ मूर्तिमंत । <br>
  वेद म्हणण्या बसला असे <strong>॥७५॥</strong> <br><br>

  तेलंगी तें ऐकून चकित झाले । <br>
  अधोवदन बैसले । <br>
  मुख वरी करण्या आपुलें । <br>
  भय मनीं वाटलें त्यां <strong>॥७६॥</strong> <br><br>

  सूर्य उदय झाल्यावर । <br>
  त्याच्यापुढें कां होणार । <br>
  दीपांचा तो जयजयकार । <br>
  त्यांची किंमत अंधारीं <strong>॥७७॥</strong> <br><br>

  विप्र म्हणती आपुल्या मनीं । <br>
  हा पिसा कशाचा महाज्ञानी । <br>
  चारी वेद याच्या वदनीं । <br>
  नांदतात प्रत्यक्ष <strong>॥७८॥</strong> <br><br>

  हा विधाताच होय दुसरा । <br>
  शंका येथें नुरली जरा । <br>
  हा असावा ब्राह्मण खरा । <br>
  जातीनें कीं निःसंशय <strong>॥७९॥</strong> <br><br>

  परमहंस दीक्षा याची । <br>
  वार्ता न उरली बंधनाची । <br>
  कोणत्याही प्रकारची । <br>
  हा जीवन्मुक्त सिद्धयोगी <strong>॥८०॥</strong> <br><br>

  कांहीं पुण्य होतें पदरीं । <br>
  म्हणून मूर्ति पाहिली खरी । <br>
  हा वामदेव याला दुसरी । <br>
  उपमा न ती द्यावया <strong>॥८१॥</strong> <br><br>

  असो खंडू पाटलाकडून । <br>
  त्या ब्राह्मणांलागून । <br>
  देते झाले दयाघन । <br>
  रुपया रुपया दक्षिणा <strong>॥८२॥</strong> <br><br>

  ब्राह्मण संतुष्ट झाले । <br>
  अन्य गांवां निघून गेले । <br>
  महाराजही कंटाळले । <br>
  उपाधीला गांवच्या <strong>॥८३॥</strong> <br><br>

  श्रोते खर्‍या संताप्रत । <br>
  उपाधी ना असे पटत । <br>
  दांभिकाला मात्र । <br>
  भूषण होतें तियेचें <strong>॥८४॥</strong> <br><br>

  गांवाचिया उत्तरेला । <br>
  एक मळा सान्निध्याला । <br>
  या मळ्यांत भाजीपाला । <br>
  होत होता बहुवस <strong>॥८५॥</strong> <br><br>

  एक शिवाचें मंदिर । <br>
  तेथें होतें साचार । <br>
  लिंबतरुंची थंडगार । <br>
  छाया होती ते ठायीं <strong>॥८६॥</strong> <br><br>

  हा कृष्णाजी पाटलाचा । <br>
  मळा होता मालकीचा । <br>
  हा कृष्णाजी खंडुजीचा । <br>
  सगळ्यांत शेवटला भाऊ असे <strong>॥८७॥</strong> <br><br>

  त्या मळ्यांत महाराज आले । <br>
  शिवालयासन्निध बसले । <br>
  एका ओटयावरी भले । <br>
  निंबतरुच्या छायेंत <strong>॥८८॥</strong> <br><br>

  समर्थ म्हणाले कृष्णाजीसी । <br>
  मी आलों तुझ्या मळ्यासी । <br>
  कांहीं दिवस राहावयासी । <br>
  या श्रीशंकरासन्निध <strong>॥८९॥</strong> <br><br>

  हा भोलानाथ कर्पूरगौर । <br>
  नीलकंठ पार्वतीवर । <br>
  हा राजराजेश्वर । <br>
  आहे अवघ्या देवांचा <strong>॥९०॥</strong> <br><br>

  तो तुझ्या मळ्यांत रमला । <br>
  म्हणून मींही विचार केला । <br>
  येथें येण्याचा तो भला । <br>
  दे साउली करुन <strong>॥९१॥</strong> <br><br>

  तें वाक्य ऐकिलें । <br>
  सहा पत्रे आणविले । <br>
  ओटयावरी छप्पर केलें । <br>
  कृष्णाजीनें तात्काळ <strong>॥९२॥</strong> <br><br>

  समर्थांनीं वास केला । <br>
  म्हणून मला क्षेत्र झाला । <br>
  राजा जाय जया स्थला । <br>
  मीच होते राजधानी <strong>॥९३॥</strong> <br><br>

  महाराजांचे बरोबर । <br>
  होता पाटील भास्कर । <br>
  सेवा करण्या निरंतर । <br>
  दुसरा तुकाराम कोकाटया <strong>॥९४॥</strong> <br><br>

  खाण्यापिण्याची तरतूद सारी । <br>
  निजांगें कृष्णाजी पाटील करी । <br>
  समर्थ ते जेवल्यावरी । <br>
  तो प्रसाद घेत असे <strong>॥९५॥</strong> <br><br>

  असो गजानन असतां मळ्यांत । <br>
  गोष्ट घडली अद्‌भुत । <br>
  येते झाले फिरत फिरत । <br>
  दहा वीस गोसावी ते ठायां <strong>॥९६॥</strong> <br><br>

  समर्थांचा बोलबाला । <br>
  त्यांनीं आधींच होता ऐकिला । <br>
  म्हणूनि त्यांनीं तळ दिला । <br>
  येऊनि या मळ्यामध्यें <strong>॥९७॥</strong> <br><br>

  गोसावी म्हणती पाटलासी । <br>
  आम्ही आहों तीर्थवासी । <br>
  जातों रामेश्वरासी । <br>
  भागीरथीला घेऊन <strong>॥९८॥</strong> <br><br>

  गंगोत्री जम्नोत्री केदार । <br>
  हिंगलाज गिरनार डाकुर । <br>
  ऐशीं क्षेत्रें अपार । <br>
  पाहिलीं पायीं फिरुनी <strong>॥९९॥</strong> <br><br>

  ब्रह्मगिरी गोसाव्याचे । <br>
  आम्ही शिष्य आहों साचे । <br>
  महाराजही आमुचे । <br>
  आहेत सांप्रत बरोबर <strong>॥१००॥</strong> <br><br>

  हे महासाधु ब्रह्मगिरी । <br>
  ज्यांचा बंदा गुलाम हरी । <br>
  ती मूर्ति आली घरीं । <br>
  तुझ्या पूर्वभाग्यानें <strong>॥१॥</strong> <br><br>

  शिरापुरीचें अयाचित । <br>
  आम्हां द्यावें तुम्ही त्वरित । <br>
  लागे जो ओढण्याप्रत । <br>
  गांजा तोही पुरवावा <strong>॥२॥</strong> <br><br>

  तीन दिवस येथें राहूं । <br>
  चौथे दिवशीं येथून जाऊं । <br>
  पाटील नका कष्टी होऊं । <br>
  साधून घ्या ही पर्वणी <strong>॥३॥</strong> <br><br>

  तुम्ही पोशिला मळ्यांत । <br>
  वेडा पिसा नंगाधूत । <br>
  मग आम्हां देण्या अयाचित । <br>
  मागें पुढें कां पाहतां ? <strong>॥४॥</strong> <br><br>

  गाढवासी पोशिती । <br>
  गाईस लाथा मारिती । <br>
  ते का म्हणावें सन्मती । <br>
  पहा विचार करुन <strong>॥५॥</strong> <br><br>

  आम्ही गोसावी वैराग्यभरित । <br>
  जाणतों अवघा वेदान्त । <br>
  मर्जी असल्या मळ्यांत । <br>
  या पोथी ऐकावया <strong>॥६॥</strong> <br><br>

  कृष्णाजी म्हणे त्यावरी । <br>
  उद्यां घालीन शिरापुरी । <br>
  आज आहेत भाकरी । <br>
  त्याच जाव्या घेऊन <strong>॥७॥</strong> <br><br>

  जितुका गांजा ओढाल । <br>
  तितुका तेथेंच मिळेल । <br>
  तेथें चालता बोलता कंठनीळ । <br>
  बसला आहे पत्र्यामध्यें <strong>॥८॥</strong> <br><br>

  दोन प्रहराची वेळा खरी । <br>
  घेतल्या चूण भाकरी । <br>
  मळ्यांत घेउनि विहिरीवरी । <br>
  बसले गोसावी भोजना <strong>॥९॥</strong> <br><br>

  समर्थांच्या समोरी । <br>
  एका छपराभीतरीं । <br>
  गोसाव्यांनीं लाविली खरी । <br>
  आपआपलीं कडासनें <strong>॥११०॥</strong> <br><br>

  त्यांचा जो होतो महंत । <br>
  ब्रह्मगिरी नामें सत्य । <br>
  तो भगवद्गीतेप्रत । <br>
  वाचूं लागला अस्तमानीं <strong>॥११॥</strong> <br><br>

  गोसावी श्रवणा बैसले । <br>
  गांवांतूनही कांहीं आले । <br>
  पोथी ऐकावया भले । <br>
  त्या ब्रह्मगिरी गोसाव्याची <strong>॥१२॥</strong> <br><br>

  "नैनं छिन्दन्ति" हा श्लोक । <br>
  निरुपणाचा होता देख । <br>
  ब्रह्मगिरी पक्का दांभिक । <br>
  स्वानुभवाचा लेश नसे <strong>॥१३॥</strong> <br><br>

  निरुपण त्याचें ऐकिलें । <br>
  गांवकर्‍यास नाहीं पटलें । <br>
  ते आपसांत बोलूं लागले । <br>
  हा नुसता शब्दच्छल <strong>॥१४॥</strong> <br><br>

  सारे पोथी ऐकिल्यावरी । <br>
  येऊन बसले पत्र्याभीतरीं । <br>
  गजाननाच्या समोरी । <br>
  संतदर्शन घ्यावया <strong>॥१५॥</strong> <br><br>

  लोक म्हणती छपराला । <br>
  निरुपणाचा भाग झाला । <br>
  येथें पत्र्यास बैसला । <br>
  स्वानुभवाचा पुरुष हा <strong>॥१६॥</strong> <br><br>

  तेथें ऐकला इतिहास । <br>
  येथें पाहिला प्रत्यक्ष पुरुष । <br>
  या भाषणें गोसाव्यास । <br>
  राग आला कांहींसा <strong>॥१७॥</strong> <br><br>

  अवघे गोसावी गांजा प्याया । <br>
  बसले होते घेऊनिया । <br>
  त्या पत्र्याचिया ठायां । <br>
  चालली चिलीम गांजाची <strong>॥१८॥</strong> <br><br>

  पत्र्यांत पलंगाच्या वरी । <br>
  बसली होती समर्थस्वारी । <br>
  चिलीम भरुन वरच्यावरी । <br>
  प्याया देई भास्कर <strong>॥१९॥</strong> <br><br>

  त्या चिलिमीच्या विस्तवाची । <br>
  ठिणगी पलंगीं पडली साची । <br>
  ती पडतांना कोणाची । <br>
  दृष्टि न गेली तिच्यावर <strong>॥१२०॥</strong> <br><br>

  कांहीं वेळ गेल्यावर । <br>
  निघूं लागला धूर । <br>
  पलंग पेटला अखेर । <br>
  एकदम चहूं बाजूंनीं <strong>॥२१॥</strong> <br><br>

  तो प्रकार पाहतां । <br>
  भास्कर बोले सद्‌गुरुनाथा । <br>
  पलंग सोडा शीघ्र आतां । <br>
  या खालीं उतरुन <strong>॥२२॥</strong> <br><br>

  लाकडें हीं पलंगाचीं । <br>
  आहेत कीं सागाचीं । <br>
  तीं न आतां विझायाचीं । <br>
  पाण्यावांचून दयाळा <strong>॥२३॥</strong> <br><br>

  तयीं समर्थ बोलले वाचें । <br>
  भास्करा अग्नि विझविण्याचें । <br>
  कारण नाहीं तुला साचें । <br>
  जल मुळींच आणूं नको <strong>॥२४॥</strong> <br><br>

  अहो महाराज ब्रह्मगिरी । <br>
  या बैसा पलंगावरी । <br>
  तुम्हां आहे अवगत खरी । <br>
  भगवद्गीता साकल्यें <strong>॥२५॥</strong> <br><br>

  त्याच्या परीक्षेची वेळ । <br>
  आणिली हरीनें तात्काळ । <br>
  ब्रह्मा न जाळी अनळ । <br>
  याचा प्रत्यय दाखवा <strong>॥२६॥</strong> <br><br>

  "नैनं छिन्दन्ति" श्लोकावर । <br>
  व्याख्यान केलें एक प्रहर । <br>
  आतां कां मानितां दर । <br>
  या पलंगीं बसण्याचा ? <strong>॥२७॥</strong> <br><br>

  जा भास्करा लौकरी । <br>
  ब्रह्मगिरीला करीं धरी । <br>
  आणून बसवी अत्यादरीं । <br>
  या जळत्या पलंगास <strong>॥२८॥</strong> <br><br>

  ऐशी आज्ञा होतां क्षणीं । <br>
  भास्कर गेला धांवोनी । <br>
  ब्रह्मगिरीचा सव्य पाणी । <br>
  धरिला त्यानें निजकरें <strong>॥२९॥</strong> <br><br>

  भास्कराचें शरीर । <br>
  धिप्पाड सशक्‍त पिळदार । <br>
  तो गोसावि त्याच्या समोर । <br>
  शोभूं लागला घुंगुरडें <strong>॥१३०॥</strong> <br><br>

  पलंग पेटला चौफेर । <br>
  ज्वाळा निघूं लागल्या थोर । <br>
  परी महाराज आसनीं स्थिर । <br>
  हलले मुळीं न इतकेंही <strong>॥३१॥</strong> <br><br>

  श्री प्रल्हाद कयाधूसुत । <br>
  उभा केला अग्नींत । <br>
  हें लिहिलें पुराणांत । <br>
  श्रीव्यासांनीं भागवतीं <strong>॥३२॥</strong> <br><br>

  त्या लिहिल्या गोष्टीचें । <br>
  प्रत्यंतर दाविलें साचें । <br>
  मळ्यामाजीं कृष्णाजीचें । <br>
  श्रीगजानन साधूंनीं <strong>॥३३॥</strong> <br><br>

  ब्रह्मगिरी म्हणे भास्कराशीं । <br>
  मला न न्या पलंगापाशीं । <br>
  महाराजांच्या अधिकाराशीं । <br>
  मीं नाहीं जाणितलें <strong>॥३४॥</strong> <br><br>

  तें न मानी भास्कर । <br>
  ओढीत आणिला फरफर । <br>
  उभा केला समोर । <br>
  आपल्या सद्‌गुरुरायाच्या <strong>॥३५॥</strong> <br><br>

  'नैनं दहति पावक ।' हें खरें करुन दावा वाक्य । <br>
  ऐसें बोलतां महाराज देख । <br>
  गोसावी परम घाबरला <strong>॥३६॥</strong> <br><br>

  गोसावी म्हणे भीत भीत । <br>
  मी पोटभर्‍या आहे संत । <br>
  शिरापुरी खाण्याप्रत । <br>
  मी झालों गोसावी <strong>॥३७॥</strong> <br><br>

  माझ्या अपराधाची क्षमा । <br>
  साच करी शांतिधामा । <br>
  केला खटाटोप रिकामा । <br>
  गीताशास्त्र शिकण्याचा <strong>॥३८॥</strong> <br><br>

  तुला पिसा मी म्हणालों । <br>
  आतां पस्तावा पावलों । <br>
  मी दांतीं तृण धरुन आलों । <br>
  शरण तुला अभय दे <strong>॥३९॥</strong> <br><br>

  शेगांवच्या जनांनीं । <br>
  केली समर्थां विनवणी । <br>
  आपणा अग्नीपासूनी । <br>
  भय नाहीं हें खरें <strong>॥१४०॥</strong> <br><br>

  तरी महाराज आमच्याकरितां । <br>
  खालीं यावें लवकर आतां । <br>
  अशा स्थितींत पाहतां । <br>
  तुम्हां आम्हां धडकी भरे <strong>॥४१॥</strong> <br><br>

  म्हणून आमच्यासाठीं । <br>
  उतरा खालीं ज्ञानजेठी <strong>॥</strong> <br><br>

  गोसावी झाला हिंपुटी । <br>
  तो न कांहीं बोलला <strong>॥४२॥</strong> <br><br>

  लोक विनंतीस द्याया मान । <br>
  खालीं उतरले गजानन । <br>
  तो पलंग पडला कोसळून । <br>
  एक पळही न लागलें त्या <strong>॥४३॥</strong> <br><br>

  अवघाच होता जळला । <br>
  जो भाग शेष उरला । <br>
  तो लोकांनीं विझविला । <br>
  साक्ष दावण्या इतरांसी <strong>॥४४॥</strong> <br><br>

  ब्रह्मगिरी पायीं लागला । <br>
  निरभिमान अवघा झाला । <br>
  स्पर्श होता गंगाजला । <br>
  मल कोठूनी राही तेथ ? <strong>॥४५॥</strong> <br><br>

  मग मध्यरात्रीच्या समयाला । <br>
  ब्रह्मगिरीस बोध केला । <br>
  आजपासून चेष्टेला । <br>
  तूं या सोडून देईं रे <strong>॥४६॥</strong> <br><br>

  ज्यांनीं राख लावावी । <br>
  त्यांनीं उपाधी दूर ठेवावी । <br>
  अनुभवावीण न सांगावी । <br>
  गोष्ट कोणा निरर्थक <strong>॥४७॥</strong> <br><br>

  नुसतें शब्दपांडित्य । <br>
  माजलें जगीं अतोनात । <br>
  तेणेंच आहे झाला घात । <br>
  आपुल्या या संस्कृतीचा <strong>॥४८॥</strong> <br><br>

  गोसावी मच्छिंद्र जालंदर । <br>
  गोरख गहिनी साचार । <br>
  ज्ञानेश्वराचा अधिकार । <br>
  किती म्हणून सांगावा <strong>॥४९॥</strong> <br><br>

  स्वानुभवाचे झाले यती । <br>
  श्रीशंकराचार्य निश्चितीं । <br>
  प्रपंचीं राहून ब्रह्मस्थिति । <br>
  अनुभविली एकनाथांनीं <strong>॥१५०॥</strong> <br><br>

  स्वामी समर्थ ब्रह्मचारी । <br>
  हेही ब्रह्मसाक्षात्कारी । <br>
  होऊन गेले भूमीवरी । <br>
  यांचीं चरित्रें आणी मना <strong>॥५१॥</strong> <br><br>

  उगीच खाया शिरापुरी । <br>
  भटकूं नको भूमीवरी । <br>
  सार न तयामाझारीं । <br>
  येतुलेंही गवसणार <strong>॥५२॥</strong> <br><br>

  ऐसा बोध ऐकिला । <br>
  ब्रह्मगिरी विरक्त झाला । <br>
  प्रातःकाळींच उठोन गेला । <br>
  कोणा न भेटतां शिष्यांसह <strong>॥५३॥</strong> <br><br>

  ही गोष्ट दुसर्‍या दिवशीं । <br>
  कळली अवघ्या गांवासी । <br>
  जो तो आला पाहावयासी । <br>
  मळ्यांत जळलेल्या पलंगातें <strong>॥५४॥</strong> <br><br>

  हा दासगणूविरचित । <br>
  गजाननविजय नामें ग्रंथ । <br>
  तारो भाविकां भवाब्धींत । <br>
  हेंचि इच्छी दासगणू <strong>॥१५५॥</strong> <br><br>

  <strong>॥ शुभं भवतु ॥</strong> <br>
  <strong>॥ श्रीहरिहरार्पणमस्तु ॥</strong> <br>
  <strong>॥ इति अष्टमो‍ऽध्यायः समाप्तः ॥</strong>
</div>