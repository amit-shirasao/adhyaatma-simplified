<div class="adhyaatma-page">
  <h1 alt="gajanan vijay grantha">श्री गजानन विजय ग्रंथ</h1>
  <h2 alt="adhyay 13 adhyaay 13">अध्याय १३</h2> <br>

  <strong>॥ श्रीगणेशाय नमः ॥</strong> <br><br>

  हे संतवरदा श्रीधरा । <br>
  हे दयेच्या सागरा । <br>
  हे गोपगोपीप्रियकरा । <br>
  तमालनीळा पाव हरी <strong>॥१॥</strong> <br><br>

  तुझें ईशत्व पाहण्याकरितां । <br>
  जेव्हां झाला विधाता । <br>
  गाई-वासरें चोरितां । <br>
  यमुनातटीं गोकुळांत <strong>॥२॥</strong> <br><br>

  तेव्हां तूं निजलीलेंकरुन । <br>
  गाई वासरें होऊन । <br>
  ब्रह्मदेवाकारण । <br>
  आपलें ईशत्व दाविलें <strong>॥३॥</strong> <br><br>

  दुष्ट ऐशा कालियाला । <br>
  यमुनेमाजीं तुडवून भला । <br>
  रमणकद्वीपा धाडिला । <br>
  गोप निर्भय करण्यास <strong>॥४॥</strong> <br><br>

  तेवीं माझ्या दुर्दैवा । <br>
  तुडवूनी या वासुदेवा । <br>
  दासगणू हा करावा । <br>
  निर्भय सर्व बाजूंनीं <strong>॥५॥</strong> <br><br>

  मी अजाणभक्त तुझा हरी । <br>
  परी देवा कृपा करी । <br>
  मी आहे अनाधिकारी । <br>
  योग्य न तुझ्या कृपेस <strong>॥६॥</strong> <br><br>

  ऐसें जरी आहे सत्य । <br>
  परी नको पाहूंस अंत । <br>
  माझी चिंता वार त्वरित । <br>
  आपुल्या कृपाकटाक्षें <strong>॥७॥</strong> <br><br>

  आतां श्रोते सावधान । <br>
  बंकट, हरी, लक्ष्मण । <br>
  विठू जगदेवादि मिळून । <br>
  गेले वर्गणी जमवावया <strong>॥८॥</strong> <br><br>

  भाविकांनीं वर्गणी दिली । <br>
  कुत्सितांनीं कुटाळी केली । <br>
  वर्गणीची कांहो पडली । <br>
  जरुर तुमच्या साधूस्तव <strong>॥९॥</strong> <br><br>

  गजानन म्हणतां महासंत । <br>
  जें न घडे तें घडवीत । <br>
  मग त्यांच्या मठाप्रत । <br>
  वर्गणी ही कशाला ? <strong>॥१०॥</strong> <br><br>

  कुबेर त्यांचा भंडारी । <br>
  मग कशास फिरतां दारोदारीं ? । <br>
  चिठ्ठी कुबेराच्यावरी । <br>
  करा म्हणजे काम झालें <strong>॥११॥</strong> <br><br>

  ऐसें ऐकतां भाषण । <br>
  जगदेव बोलला हांसोन । <br>
  या भिक्षेचें कारण । <br>
  आहे तुमच्या बर्‍यासाठीं <strong>॥१२॥</strong> <br><br>

  श्रीगजाननासाठीं । <br>
  नको बांधणें मठ-मठीं । <br>
  ह्या अवघ्या आटाआटी । <br>
  तुमचें कल्याण व्हावयास <strong>॥१३॥</strong> <br><br>

  स्वामी गजाननाचा । <br>
  त्रैलोक्य हाचि मठ साचा । <br>
  अवघीं वनें हा बगीचा । <br>
  पलंग ज्यांचा मेदिनी <strong>॥१४॥</strong> <br><br>

  अष्टसिद्धि दासीपरी । <br>
  राबताती ज्याच्या घरीं । <br>
  तो न तुमची पर्वा करी । <br>
  त्याचें वैभव निराळें <strong>॥१५॥</strong> <br><br>

  सविता सूर्यनारायण । <br>
  त्यासी दीप कोठून । <br>
  प्रकाश देऊं शकेल जाण । <br>
  प्रतिकार करण्या तमाचा <strong>॥१६॥</strong> <br><br>

  तो मुळींच प्रकाशमयी । <br>
  त्याला दीपाचें काज नाहीं । <br>
  हलकारा तो कोठून होई । <br>
  सार्वभौमा भूषविता ? <strong>॥१७॥</strong> <br><br>

  इच्छा ऐहिक वैभवाची । <br>
  असते मानवांप्रति साची । <br>
  ती आहे व्हावयाची । <br>
  पूर्ण या पुण्यकृत्यानें <strong>॥१८॥</strong> <br><br>

  रोग बरा करण्या भली । <br>
  औषधाची योजना केली । <br>
  प्राणासाठीं नसे झाली । <br>
  ती हें ध्यानीं धरा हो <strong>॥१९॥</strong> <br><br>

  रोग भय शरीरास । <br>
  नाहीं मुळींच प्राणास । <br>
  जन्ममरण हेंही त्यास । <br>
  नाहीं मुळीं राहिले <strong>॥२०॥</strong> <br><br>

  तैसी तुमची सुसंपन्नता । <br>
  रक्षण व्हाया सर्वथा । <br>
  पुण्यरुप औषधी आतां । <br>
  मिळणें भाग आहे कीं <strong>॥२१॥</strong> <br><br>

  संपन्नता हें शरीर । <br>
  रोग त्याचें अनाचार । <br>
  त्याचा नाश होणार । <br>
  या पुण्यरुप औषधीनें <strong>॥२२॥</strong> <br><br>

  म्हणून पुण्यसंचय करा । <br>
  कुतर्क ना चित्तीं धरा । <br>
  पुण्य मेदिनीमाजीं पेरा । <br>
  करा आपुल्या संपत्तीचा <strong>॥२३॥</strong> <br><br>

  वीज पेरितां खडकावर । <br>
  तें वायां जातें साचार । <br>
  त्यास कधीं ना येणार । <br>
  मोड हें ध्यानीं धरावें <strong>॥२४॥</strong> <br><br>

  अनाचार दुर्वासना । <br>
  हे खडक असती जाणा । <br>
  तेथें टाकिल्यावरी दाणा । <br>
  तो किडे पांखरें भक्षिती <strong>॥२५॥</strong> <br><br>

  संतसेवेसमान । <br>
  कोणतें नाहीं पुण्य आन । <br>
  स्वामी सांप्रत गजानन । <br>
  मुगुटमणी संतांचे <strong>॥२६॥</strong> <br><br>

  संतकार्यास कांहीं देतां । <br>
  अगणित होतें सर्वथा । <br>
  एक दाणा टाकितां । <br>
  मेदिनीमाजीं कणीस होतें <strong>॥२७॥</strong> <br><br>

  त्या कणसास दाणे येती । <br>
  एकाचेच बहुत होती । <br>
  तीच पुण्याची आहे स्थिति । <br>
  हें बुध हो विसरुं नका <strong>॥२८॥</strong> <br><br>

  ऐसें बोलतां साचार । <br>
  कुटाळ झालो निरुत्तर । <br>
  खरें तत्त्व असल्यावर । <br>
  कुंठित गती तर्काची <strong>॥२९॥</strong> <br><br>

  नेता असल्या वजनदार । <br>
  वर्गणी ती जमे फार । <br>
  क्षुल्लकाच्यानें न होणार । <br>
  कार्य कधीं वर्गणीचें <strong>॥३०॥</strong> <br><br>

  असो मिळाल्या जागेवरी । <br>
  कोट बांधिला सत्वरीं । <br>
  झटूं लागले गांवकरी । <br>
  मग वाण कशाची ? <strong>॥३१॥</strong> <br><br>

  बांधकाम कोटाचें । <br>
  चालतां शेगांवीं साचें । <br>
  दगड चुना रेतीचें । <br>
  सामान गाडया वाहती <strong>॥३२॥</strong> <br><br>

  त्या वेळीं समर्थस्वारी । <br>
  होती जुन्या मठावरी । <br>
  त्यांनीं विचार अंतरीं । <br>
  ऐशा रीतीं केला हो <strong>॥३३॥</strong> <br><br>

  आपण येथें बसल्याविणें । <br>
  काम न चाले झपाटयानें । <br>
  म्हणून कौतुक समर्थानें । <br>
  केलें कसें तें परियेसा <strong>॥३४॥</strong> <br><br>

  एका रेतीच्या गाडीवरी । <br>
  समर्थांची बसली स्वारी । <br>
  तो गाडीवान झाला दूरी । <br>
  महार होता म्हणून <strong>॥३५॥</strong> <br><br>

  तयीं महाराज वदले तयास । <br>
  कां रे खालीं उतरलास ? । <br>
  आम्हां परमहंसास । <br>
  विटाळाची बाधा नसे <strong>॥३६॥</strong> <br><br>

  महार बोले त्यावरी । <br>
  महाराज तुमच्या शेजारीं । <br>
  मी न बसे गाडीवरी । <br>
  तें आम्हां उचित नसे <strong>॥३७॥</strong> <br><br>

  मारुती रामरुप झाला । <br>
  परी रामासन्निध नाहीं बसला । <br>
  तो उभाच पहा राहिला । <br>
  कर जोडूनी रामापुढें <strong>॥३८॥</strong> <br><br>

  बरें बापा तुझी मर्जी । <br>
  त्यास हरकत नाहीं माझी । <br>
  बैलांनों, नीट चला आजी । <br>
  गाडीवाल्यामागून <strong>॥३९॥</strong> <br><br>

  बैल तैसे वागले । <br>
  नाहीं कशास बुजाले । <br>
  गाडीवाल्यावांचून आले । <br>
  नीट सांकेतिक स्थलास <strong>॥४०॥</strong> <br><br>

  समर्थ खालीं उतरले । <br>
  मध्यभागीं येऊन बसले । <br>
  तेथेंच हल्लीं काम झालें । <br>
  त्यांच्या भव्य समाधीचें <strong>॥४१॥</strong> <br><br>

  ही जागा शेगांवांत । <br>
  आहे दोन नंबरांत । <br>
  त्रेचाळीस पंचेचाळीस । <br>
  सातशें सर्व्हे नंबराच्या <strong>॥४२॥</strong> <br><br>

  महाराज बसले ज्या ठिकाणीं । <br>
  तीच यावी मेदिनी । <br>
  मध्यभागा म्हणूनी । <br>
  हें करणें भाग पडलें <strong>॥४३॥</strong> <br><br>

  त्या दोन नंबरांतून । <br>
  जागा थोडथोडी घेऊन । <br>
  साधिला तो मध्य जाण । <br>
  ऐसे चतुर कारभारी <strong>॥४४॥</strong> <br><br>

  एक एकराचा हुकूम झाला । <br>
  परी बांधकामाच्या वेळेला । <br>
  समाधिमध्य साधण्याला । <br>
  जागा थोडी पडली कमी <strong>॥४५॥</strong> <br><br>

  त्यासाठीं म्हणून । <br>
  अकरा गुंठे जास्त जाण । <br>
  जमीन ती घेऊन । <br>
  बांधकाम चालविलें <strong>॥४६॥</strong> <br><br>

  पुढार्‍यांच्या होतें मनीं । <br>
  वचन दिलें अधिकार्‍यांनीं । <br>
  आणिक एक एकर तुम्हांलागुनी । <br>
  काम पाहून जागा देऊं <strong>॥४७॥</strong> <br><br>

  यास्तव केलें धाडस । <br>
  अकरा गुंठे घेण्यास । <br>
  परी तें गेलें विकोपास । <br>
  एका दुष्टाच्या बातमीमुळें <strong>॥४८॥</strong> <br><br>

  यामुळें पुढारी । <br>
  थोडे घाबरले अंतरीं । <br>
  त्यांत जो पाटील होता हरी । <br>
  तो बोलला समर्था <strong>॥४९॥</strong> <br><br>

  अकरा गुंठे जागेचा । <br>
  तपास करावया साचा । <br>
  एक जोशी नांवाचा । <br>
  आला असे अधिकारी <strong>॥५०॥</strong> <br><br>

  हांसत हांसत पाटलाला । <br>
  समर्थानें शब्द दिला । <br>
  जागेबद्दल जो कां झाला । <br>
  दंड तुम्हां तो माफ होईल <strong>॥५१॥</strong> <br><br>

  त्या अधिकारी जोशाप्रती । <br>
  समर्थानें दिली स्फूर्ती । <br>
  चाललेल्या प्रकरणावरती । <br>
  शेरा त्यांनीं मारिला <strong>॥५२॥</strong> <br><br>

  कीं हा दंड झालेला । <br>
  विनाकारण आहे भला । <br>
  दंड गजानन संस्थेला । <br>
  परत द्यावा म्हणून <strong>॥५३॥</strong> <br><br>

  मी करुन आलों चौकशी । <br>
  जाऊन त्या शेगांवासी । <br>
  या घडलेल्या प्रकारासी । <br>
  दंड होणें उचित नाहीं <strong>॥५४॥</strong> <br><br>

  म्हणून तो माफ केला । <br>
  ऐसा हुकूम जेव्हां आला । <br>
  तैं हरी पाटलाला । <br>
  आनंद झाला विशेष <strong>॥५५॥</strong> <br><br>

  तो म्हणे समर्थांचें । <br>
  वाक्य ना खोटें व्हावयाचें । <br>
  मजवरी किटाळ महाराचें । <br>
  येऊन गेलें नुकतें एक <strong>॥५६॥</strong> <br><br>

  त्या वेळीं महाराजांनीं । <br>
  भिऊं नकोस म्हणोनी । <br>
  तुझ्या एकाही केसालागुनी । <br>
  धक्का न त्याचा बसेल <strong>॥५७॥</strong> <br><br>

  तेंच खरें अखेर । <br>
  घडून आलें साचार । <br>
  तैसाच हाही प्रकार । <br>
  आज दिनीं झालासे <strong>॥५८॥</strong> <br><br>

  समर्थवाक्य खोटें झालें । <br>
  ऐसें कोणी न कधीं ऐकिलें । <br>
  असो शेगांवाचे लागले । <br>
  लोक भजनीं स्वामींच्या <strong>॥५९॥</strong> <br><br>

  आतां नव्या जागेंत आल्यावर । <br>
  जे कांहीं घडले प्रकार । <br>
  म्हणजे समर्थांचे चमत्कार । <br>
  ते आतां वर्णितों <strong>॥६०॥</strong> <br><br>

  मेहेरकरच्या सान्निध्याला । <br>
  सवडद नामें ग्राम भला । <br>
  त्या गांवींचा एक आला । <br>
  गंगाभारती गोसावी <strong>॥६१॥</strong> <br><br>

  यास होता महारोग । <br>
  कुजून गेलें अवघें अंग । <br>
  उरली न पडल्यावांचून भेग । <br>
  जागा दोन्ही पायांला <strong>॥६२॥</strong> <br><br>

  करपद बोटें झडून गेलीं । <br>
  तनूप्रती चढली लाली । <br>
  कानाच्या सुजल्या पाळी । <br>
  कंडू सुटला तनूतें <strong>॥६३॥</strong> <br><br>

  म्हणून गंगाभारती । <br>
  त्या महारोगा त्रासला अती । <br>
  समर्थांची ऐकोन कीर्ति । <br>
  शेगांवासी पातला <strong>॥६४॥</strong> <br><br>

  श्रोते त्या गोसाव्याप्रत । <br>
  लोक आडवूं लागले बहुत । <br>
  तुला रक्तपिति आहे सत्य । <br>
  तूं न जावें दर्शना <strong>॥६५॥</strong> <br><br>

  महाराज दिसतील ऐशा ठायीं । <br>
  उभा राहून दर्शन घेई । <br>
  कधींही ना जवळ जाई । <br>
  त्यांचे चरण धरावया <strong>॥६६॥</strong> <br><br>

  हा स्पर्शजन्य रोग फार । <br>
  म्हणून वैद्य डाँक्‍टर । <br>
  सांगती याचा विचार । <br>
  तूं आपल्या मनीं करी <strong>॥६७॥</strong> <br><br>

  परी एके दिनीं गंगाभारती । <br>
  चुकवून अवघ्या लोकांप्रती । <br>
  येता झाला सत्वर गतीं । <br>
  प्रत्यक्ष दर्शन घ्यावया <strong>॥६८॥</strong> <br><br>

  डोई ठेवितां पायावर । <br>
  समर्थांनीं चापट थोर । <br>
  मारिली त्याच्या डोक्यावर । <br>
  अति जोरानें विबुध हो <strong>॥६९॥</strong> <br><br>

  म्हणून तो उभा ठेला । <br>
  समर्थास न्याहाळूं लागला । <br>
  स्वामींनीं त्याचे थोबाडाला । <br>
  दोन्ही करें ताडिलें <strong>॥७०॥</strong> <br><br>

  फडाफड मारिल्या मुखांत । <br>
  आणिक वरती एक लाथ । <br>
  खाकरोनी बेडक्याप्रत । <br>
  थुंकले त्याच्या तनूवरी <strong>॥७१॥</strong> <br><br>

  तोच त्यांनीं मानिला । <br>
  समर्थांचा प्रसाद भला । <br>
  बेडका होता जो कां पडला । <br>
  तयाचीया अंगावर <strong>॥७२॥</strong> <br><br>

  तो त्यानें घेऊन करीं । <br>
  चोळून अवघ्या शरीरीं । <br>
  लाविता झाला मलमापरी । <br>
  आपुल्या सर्व अंगास <strong>॥७३॥</strong> <br><br>

  तो प्रकार पाहतां । <br>
  एक कुटाळ तेथें होता । <br>
  तो गोसाव्यासी बोलतां । <br>
  झाला पहा येणें रीति <strong>॥७४॥</strong> <br><br>

  आधींच शरीर नासलें । <br>
  तुझें आहे बापा भलें । <br>
  त्यावरी यांनीं टाकिलें । <br>
  या अमंगळ बेडक्यातें <strong>॥७५॥</strong> <br><br>

  तो तूं प्रसाद मानिला । <br>
  अवघ्या अंगातें चोळिला । <br>
  जा लावून साबणाला । <br>
  धुऊन टाकी सत्वर <strong>॥७६॥</strong> <br><br>

  हे ऐसे वेडेपीर । <br>
  विचरुं लागतां भूमीवर । <br>
  त्यांशीं अंधश्रद्धेचे नर । <br>
  साधु ऐसें मानिती ! <strong>॥७७॥</strong> <br><br>

  त्याचा परिणाम ऐसा होतो । <br>
  अविधि कृत्यांस ऊत येतो । <br>
  तो येतां सहज जातो । <br>
  समाज तो रसातळां <strong>॥७८॥</strong> <br><br>

  यासी तुझेंच उदाहरण । <br>
  तूं औषध घेण्याचें सोडून । <br>
  आलास कीं रे धांवून । <br>
  या वेडयापिशापाशीं <strong>॥७९॥</strong> <br><br>

  गोसावी तें ऐकतां । <br>
  हंसूं लागला सर्वथा । <br>
  म्हणे तुम्ही येथेंच चुकतां । <br>
  याचा करा विचार <strong>॥८०॥</strong> <br><br>

  अमंगळ साधूपाशीं । <br>
  कांहीं न राहतें निश्चयेंसी । <br>
  कस्तुरीच्या पोटाशीं । <br>
  दुर्गंधी ना वसे कदा <strong>॥८१॥</strong> <br><br>

  तुम्हां दिसला बेडका । <br>
  तो हा प्रत्यक्ष मलम देखा । <br>
  कस्तुरीच्या सारखा । <br>
  सुवास येतो यालागीं <strong>॥८२॥</strong> <br><br>

  तुम्हां संशय असल्यास । <br>
  पहा माझ्या अंगास । <br>
  हात लावूनिया खास । <br>
  म्हणजे कळून येईल कीं <strong>॥८३॥</strong> <br><br>

  त्यांत थुंक्याचें नांव नाहीं । <br>
  अवघी औषधी आहे पाही । <br>
  मी इतुका वेडा नाहीं । <br>
  बेडक्यास मलम मानणारा <strong>॥८४॥</strong> <br><br>

  तुझा त्याशीं संबंध नव्हता । <br>
  म्हणून बेडका दिसला तत्त्वतां । <br>
  समर्थांची योग्यता । <br>
  त्वां न मुळीं जाणिली <strong>॥८५॥</strong> <br><br>

  त्याचें पहाण्या प्रत्यंतर । <br>
  चाल जाऊं एकवार । <br>
  स्नान केलेल्या जागेवर । <br>
  वेळ आतां करुं नको <strong>॥८६॥</strong> <br><br>

  समर्थ स्नान प्रतिदिवशीं । <br>
  करतील ज्या जागेसी । <br>
  थल्या ओल्या मातीसी । <br>
  मी लावितों निजांगा <strong>॥८७॥</strong> <br><br>

  ऐसा संवाद तेथें झाला । <br>
  दोघे गेले स्नानस्थला । <br>
  तो कुटाळासी आला । <br>
  अनुभव गोसाव्यापरीच <strong>॥८८॥</strong> <br><br>

  मृत्तिका स्नानस्थलाची । <br>
  दोघांनींही घेतली साची । <br>
  तों गोसाव्याच्या हातींची । <br>
  बसली औषधी होऊन ! <strong>॥८९॥</strong> <br><br>

  कुटाळाच्या हातांत । <br>
  ओलीच माती आली खचित ! । <br>
  दुर्गंधीही किंचित्‌ । <br>
  येत होती तियेला <strong>॥९०॥</strong> <br><br>

  तो प्रकार पाहतांक्षणीं । <br>
  कुटाळ घोटाळला मनीं । <br>
  कुत्सित कल्पना सोडूनी । <br>
  शरण गेला समर्था <strong>॥९१॥</strong> <br><br>

  असो कोणी गोसाव्यातें । <br>
  जवळ बसूं देत नव्हतें । <br>
  हा दूर बसून भजनातें । <br>
  करी स्वामीपुढें नित्य <strong>॥९२॥</strong> <br><br>

  आवाज गंगाभारतीचा । <br>
  पहाडी गोड मधुर साचा । <br>
  अभ्यास होता गायनाचा । <br>
  त्या गंगाभारतीला <strong>॥९३॥</strong> <br><br>

  ऐसे पंधरा दिवस गेले । <br>
  रोगाचें स्वरुप पालटलें । <br>
  लालीनें तें सोडिलें । <br>
  जयाचिया अंगाला <strong>॥९४॥</strong> <br><br>

  चाफे झाले पूर्ववत्‌ । <br>
  भेगा पदींच्या निमाल्या समस्त । <br>
  दुर्गंधीचा मोडला त्वरित । <br>
  ठाव त्याचा श्रोते हो <strong>॥९५॥</strong> <br><br>

  गोसाव्याचें ऐकून भजन । <br>
  होई संतुष्ट समर्थमन । <br>
  प्रत्येक जिवाकारण । <br>
  गायन हें आवडतें <strong>॥९६॥</strong> <br><br>

  बायको गंगाभारतीची । <br>
  अनुसूया नांवाची । <br>
  ती शेगांवीं आली साची । <br>
  न्याया निज पतीला <strong>॥९७॥</strong> <br><br>

  संतोषभारती कुमार । <br>
  होता तिच्याबरोबर । <br>
  येऊन पतीस जोडिले कर । <br>
  चला आतां गांवातें <strong>॥९८॥</strong> <br><br>

  तुमची व्याधी बरी झाली । <br>
  ती मीं दृष्टीं पाहिली । <br>
  समर्थ साक्षात्‌ चंद्रमौळी । <br>
  आहेत हेंच खरें असें <strong>॥९९॥</strong> <br><br>

  मुलगा तेंच बोलला । <br>
  म्हणे बापा गांवीं चला । <br>
  पुसून गजानन महाराजाला । <br>
  येथें राहणें पुरें झालें <strong>॥१००॥</strong> <br><br>

  गंगाभारती म्हणे त्यावर । <br>
  मला नका जोडूं कर । <br>
  आजपासून साचार । <br>
  मी तुमचा खचित नाहीं <strong>॥१॥</strong> <br><br>

  ही अनाथाची माउली । <br>
  स्वामी गजानन येथे बसली । <br>
  त्यानें माझी उतरली । <br>
  धुंदी चापट मारुन <strong>॥२॥</strong> <br><br>

  राख लाविली अंगाप्रत । <br>
  आणि चित्त तुझें संसारांत । <br>
  केलीस विटंबना बहुत । <br>
  या भगव्या वस्त्राची <strong>॥३॥</strong> <br><br>

  ऐसें संकेतें बोलले । <br>
  थापटया मारुन जागें केलें । <br>
  आतां डोळे उघडिले । <br>
  संसाराचा संबंध नको <strong>॥४॥</strong> <br><br>

  हे संतोषभारती कुमारा । <br>
  तूं तुझ्या आईस नेईं घरा । <br>
  येथें नकोस राहूं जरा । <br>
  सवडद जवळ करावें <strong>॥५॥</strong> <br><br>

  हिचें जीवमान जोंवरी । <br>
  तोंवरी हिची सेवा करी । <br>
  ही तुझी माय खरी । <br>
  हिला अंतर देऊं नको <strong>॥६॥</strong> <br><br>

  मातोश्रीची करितां सेवा । <br>
  तो प्रिय होतो वासुदेवा । <br>
  पुंडलिकाचा ठेवावा । <br>
  इतिहास तो डोळ्यांपुढें <strong>॥७॥</strong> <br><br>

  मी येतां सवडदांत । <br>
  पुन्हां रोग होईल पूर्ववत्‌ । <br>
  म्हणून त्या आग्रहांत । <br>
  तुम्हीं न पडावें दोघांनीं <strong>॥८॥</strong> <br><br>

  आजवरी तुमचा होतों । <br>
  आतां देवाकडे जातों । <br>
  नरजन्माचा करुन घेतों । <br>
  कांहीं तरी उपयोग <strong>॥९॥</strong> <br><br>

  हा वायां गेल्या खरा । <br>
  नराचा जन्म साजिरा । <br>
  चुकेल चौर्‍यांशींचा फेरा । <br>
  ऐसें साच सांगितलें <strong>॥११०॥</strong> <br><br>

  समर्थकृपेनें निश्चिती । <br>
  झाली मलाही उपरती । <br>
  या परमार्थखिरींत माती । <br>
  टाकूं नका रे मोहाची <strong>॥११॥</strong> <br><br>

  ऐसें सांगून कुटुंबाला । <br>
  मुलांसह सवडदाला । <br>
  दिले धाडून राहिला । <br>
  आपण तसाच शेगांवीं <strong>॥१२॥</strong> <br><br>

  पदपदांतरें समर्थांचीं । <br>
  आवडीनें म्हणावीं साची । <br>
  त्यास कला गायनाची। <br>
  येत होती विबुध हो <strong>॥१३॥</strong> <br><br>

  प्रत्यहीं तो अस्तमाना । <br>
  एकतारा घेऊन जाणा । <br>
  समर्थांच्या सन्निधाना । <br>
  बैसून भजन करीतसे <strong>॥१४॥</strong> <br><br>

  ऐकून त्याचें भजन । <br>
  इतरांचेंही हर्षें मन । <br>
  वस्तु अशीच आहे गान । <br>
  रंजविणारी सर्वांतें <strong>॥१५॥</strong> <br><br>

  हा गंगाभारती बरा झाला । <br>
  रोगाचा पत्ता मोडला । <br>
  मलकापुरास पुढें गेला । <br>
  गजाननाच्या आज्ञेनें <strong>॥१६॥</strong> <br><br>

  असो एकदां पौषमासीं । <br>
  झ्यामसिंग आला शेगांवासी । <br>
  बोलतां झाला समर्थांसी । <br>
  माझ्या गांवास चला हो <strong>॥१७॥</strong> <br><br>

  मम भाच्याच्या गृहाला । <br>
  अडगांवीं नेण्याला । <br>
  मी आलों होतों आपणांला । <br>
  तयीं आपुला करार <strong>॥१८॥</strong> <br><br>

  ऐसा होता समर्था । <br>
  मी नाहीं येत आतां । <br>
  नको करुं आग्रह वृथा । <br>
  पुढें मागें येईन <strong>॥१९॥</strong> <br><br>

  त्याला दिवस झाले बहुत । <br>
  आतां चला मुंडगांवांत । <br>
  मी आहें आपुला भक्त । <br>
  माझी इच्छा पूर्ण करा <strong>॥१२०॥</strong> <br><br>

  मुडंगांवात माझे घरीं । <br>
  कांहीं दिवस राहा तरी । <br>
  मी अवघी करुन तयारी । <br>
  न्याया आलों आपणा <strong>॥२१॥</strong> <br><br>

  झ्यामसिंगाबरोबर । <br>
  मुंडगांवीं आले साधुवर । <br>
  दर्शना लोटले नारीनर । <br>
  तो न आनंद वर्णवे <strong>॥२२॥</strong> <br><br>

  झ्यामसिंगानें भंडारा । <br>
  घातिला असे थोर खरा । <br>
  मुंडगांव झालें गोदातीरा । <br>
  दुसरें कीं हो पैठण <strong>॥२३॥</strong> <br><br>

  पैठणामाजी एकनाथ । <br>
  मुंडगांवीं गजानन संत । <br>
  भजनी दिंडया अमित । <br>
  आल्या भजन करावया <strong>॥२४॥</strong> <br><br>

  आचारी लागले स्वैपांका । <br>
  अर्धा स्वैंपाक झाला निका । <br>
  तैं महाराज बोलले देखा । <br>
  ऐसें झ्यामसिंगासी <strong>॥२५॥</strong> <br><br>

  झ्यामसिंगा, आज चतुर्दशी । <br>
  मुळींच आहे रिक्त तिथी । <br>
  भोजनाच्या पंक्ती । <br>
  पौर्णिमेला होऊं दे <strong>॥२६॥</strong> <br><br>

  झ्यामसिंग बोलला यावर । <br>
  स्वयंपाक झाला तयार । <br>
  लोक जमले आहेत फार । <br>
  आपला प्रसाद घ्यावया <strong>॥२७॥</strong> <br><br>

  स्वामींनीं केलें बोलणें । <br>
  तुझें व्यवहार दृष्टीनें । <br>
  योग्यपरी हें न माने । <br>
  त्या जगदीश्वराला <strong>॥२८॥</strong> <br><br>

  झ्यामसिंगा, हें अन्न । <br>
  न येईल उपयोगाकारण । <br>
  तुम्हां प्रापंचिकालागून । <br>
  आपलेंच व्हावें वाटतें <strong>॥२९॥</strong> <br><br>

  पंक्ती बसल्या भोजना । <br>
  तों एका एकी आकाश जाणा । <br>
  भरुन आलें गर्जना । <br>
  होऊं लागली मेघाची <strong>॥१३०॥</strong> <br><br>

  चमके वीज माथ्यावरी । <br>
  झंझावात सुटला भारी । <br>
  कडकडा ती कांतारीं । <br>
  लागलीं झाडें मोडावया <strong>॥३१॥</strong> <br><br>

  घटकेंत पाणी पाणी झालें । <br>
  अन्न अवघें वाया गेलें । <br>
  मग झ्यामसिंगानें विनविलें । <br>
  महाराजास येणें रीतीं <strong>॥३२॥</strong> <br><br>

  आतां महाराज उद्यां तरी । <br>
  मुळीं न व्हावें आजच्या परी । <br>
  हिरमुष्टी होऊन बसली खरी । <br>
  अवघी मंडळी गुरुराया <strong>॥३३॥</strong> <br><br>

  निवाराया पर्जन्याला । <br>
  हा नव्हे पावसाळा । <br>
  आगांतुक बेटा आला । <br>
  आमचा नाश करावया <strong>॥३४॥</strong> <br><br>

  आतां पाऊस पडेल । <br>
  तरी शेतीचें होईल । <br>
  वाटोळें तें पाहा सकळ । <br>
  मग म्हणतील लोक ऐसें <strong>॥३५॥</strong> <br><br>

  झ्यामसिंगे केलें पुण्य । <br>
  हा भंडारा घालून । <br>
  तें भोंवलें आम्हांलागून । <br>
  वा खूप तर्‍हा पुण्याची <strong>॥३६॥</strong> <br><br>

  तैं महाराज म्हणाले झ्यामसिंगा ! । <br>
  ऐसा सचिंत होसी कां गा । <br>
  तुला न उद्यां देईल दगा । <br>
  हा पर्जन्य कधींही <strong>॥३७॥</strong> <br><br>

  आतांच मी वारितों त्यासी । <br>
  ऐसें बोलोन आकाशासी । <br>
  पाहूं लागला पुण्यराशी । <br>
  तों आभाळ फांकलें <strong>॥३८॥</strong> <br><br>

  मेघ क्षणांत निघून गेले । <br>
  सर्व ठायीं ऊन पडलें । <br>
  हें एका क्षणांत झालें । <br>
  अगाध सत्ता संताची <strong>॥३९॥</strong> <br><br>

  दुसरें दिवशीं पौर्णिमेला । <br>
  थोर भंडारा पुन्हां झाला । <br>
  तो नियम चालला । <br>
  अजून या मुंडगांवीं <strong>॥१४०॥</strong> <br><br>

  झ्यामसिंगानें आपुली । <br>
  इस्टेट सर्व अर्पण केली । <br>
  महाराजांचे चरणीं भली । <br>
  त्या मुंडगांव ग्रामांत <strong>॥४१॥</strong> <br><br>

  लोक त्या मुंडगांवांत । <br>
  समर्थाचे झाले भक्त । <br>
  पुंडलीक भोकरे म्हणूनी त्यांत । <br>
  एक जवान पोर्‍या असे <strong>॥४२॥</strong> <br><br>

  हा उकिरडया नामक कुणब्याचा । <br>
  पुत्र एकुलता एक साचा । <br>
  भक्त झाला महाराजांचा । <br>
  ऐन तारुण्यामाझारीं <strong>॥४३॥</strong> <br><br>

  हें उकीर्डा नाम वर्‍हाडांत । <br>
  पोर नसल्या वांचत । <br>
  लोक नवसें ठेवितात । <br>
  ऐसा प्रघात त्या प्रांतीं <strong>॥४४॥</strong> <br><br>

  तें पेंटय्या तेलंगणांत । <br>
  केर पुंजा महाराष्ट्रांत । <br>
  तैसा उकीर्डा वर्‍हाडांत । <br>
  नांव ठेविती बालकाचें <strong>॥४५॥</strong> <br><br>

  हा पुंडलिक वद्य पक्षासी । <br>
  करावया वारीसी । <br>
  येत नियमें शेगांवासी । <br>
  घ्याया दर्शन समर्थांचें <strong>॥४६॥</strong> <br><br>

  जैसें कां ते वारकरी । <br>
  वद्यपक्षामाझारीं । <br>
  जाती इंद्रायणीचे तीरीं । <br>
  देहू आळंदी गांवाला <strong>॥४७॥</strong> <br><br>

  तैसाच हा वर्‍हाडांत । <br>
  वारी वद्यपक्षांत । <br>
  करी येऊन शेगांवांत । <br>
  परम भावभक्तीनें <strong>॥४८॥</strong> <br><br>

  असो एकदां वर्‍हाडांत । <br>
  रोग ग्रंथिक सन्निपात । <br>
  बळावला अत्यंत । <br>
  गांव बाहेर पडलें कीं <strong>॥४९॥</strong> <br><br>

  या तापांत ऐसें होतें । <br>
  प्रथमतां थंडी वाजते । <br>
  अंग ज्वरानें तप्त होतें । <br>
  डोळे होती लाल बहु <strong>॥१५०॥</strong> <br><br>

  आणि कोठें तरी सांध्यावर । <br>
  ग्रंथि उठे सत्वर । <br>
  ती होतां करी जोर । <br>
  वात तिच्या मागुनी <strong>॥५१॥</strong> <br><br>

  मग रोगी बरळतसे । <br>
  शुद्धि न कांहीं राहातसे । <br>
  तलखी अंगाची होत असे । <br>
  बेशुद्ध होई क्षणक्षणां <strong>॥५२॥</strong> <br><br>

  पूर्वीं हा रोग विपरीत । <br>
  नव्हता भरतखंडांत । <br>
  त्याचा वास युरोपांत । <br>
  होता मोठया प्रमाणीं <strong>॥५३॥</strong> <br><br>

  ती सांथ इकडे आली । <br>
  गांवोगांव पसरली । <br>
  त्याच्या प्रतिकारा सोडून दिलीं । <br>
  लोकांनीं तीं घरेंदारें <strong>॥५४॥</strong> <br><br>

  त्या दुर्धर सांथीची स्वारी । <br>
  आली पाहा मुंडगांवावरी। <br>
  तों पुंडलिकाची आली वारी । <br>
  शेगांवास निघाला <strong>॥५५॥</strong> <br><br>

  कसकस त्याला घरींच आली । <br>
  परी ती त्यानें चोरिली । <br>
  शेगांवाची वाट धरली । <br>
  आपुल्या पित्यासमवेत <strong>॥५६॥</strong> <br><br>

  येतां पांच कोसांवर । <br>
  शरीरासी भरला ज्वर । <br>
  एक पाऊल भूमीवर । <br>
  तयाच्यानें टाकवेना <strong>॥५७॥</strong> <br><br>

  गांठ उठली बगलेंत । <br>
  हैराण झाला रस्त्यांत । <br>
  ऐसें पाहून पुसे तात । <br>
  कां रे पुंडलिका ऐसें करिशी ? <strong>॥५८॥</strong> <br><br>

  पुंडलिक म्हणे बापाला । <br>
  बाबा मशीं ताप आला । <br>
  गोळा एक कांखेला । <br>
  उठला आहे येधवां <strong>॥५९॥</strong> <br><br>

  शक्ति सारी क्षीण झाली । <br>
  आतां मशीं न चालवे मुळीं । <br>
  काय करुं ही राहिली । <br>
  वारी हायरे दुर्दैवा <strong>॥१६०॥</strong> <br><br>

  हे स्वामी दयाघना ! । <br>
  वारीस खंड पाडी ना । <br>
  दाव तुझ्या दिव्य चरणा । <br>
  भक्त वत्सला कृपानिधी <strong>॥६१॥</strong> <br><br>

  वारी सांग झाल्यावर । <br>
  मग येऊं दे खुशाल ज्वर । <br>
  जरी सांडलें शरीर । <br>
  तरी न त्याची पर्वा मला <strong>॥६२॥</strong> <br><br>

  माझा पुण्यठेवा हीच वारी । <br>
  ती रक्षण आतां करी । <br>
  ही सांथ झाली वैरी । <br>
  नाश तिचा करावयातें <strong>॥६३॥</strong> <br><br>

  शरीरसामर्थ्य जोंवर । <br>
  परमार्थ घडे तोंवर । <br>
  बापही झाला चिंतातुर । <br>
  ती मुलाची पाहून स्थिति <strong>॥६४॥</strong> <br><br>

  तोही रडूं लागला । <br>
  हा एकुलता एक पुत्र मला । <br>
  देवा न दिवा नेईं भला । <br>
  हा माझ्या वंशाचा <strong>॥६५॥</strong> <br><br>

  उकिर्डा म्हणे पुत्रास । <br>
  गाडीघोडे बसावयास । <br>
  आणूं का या समयास । <br>
  तुला बाळा बसावया <strong>॥६६॥</strong> <br><br>

  पुंडलीक वदे तयावरी । <br>
  झाली पाहिजे पायींच वारी। <br>
  उठत बसत कसें तरी । <br>
  जाऊं चला शेगांवा <strong>॥६७॥</strong> <br><br>

  मध्येंच मृत्यु आल्यास । <br>
  शव तरी ने शेगांवास । <br>
  नको करुं शोकास । <br>
  हेंच आतां सांगणें <strong>॥६८॥</strong> <br><br>

  बसत उठत पुंडलिक आला । <br>
  अति कष्टें शेगांवाला । <br>
  पाहून स्वामी समर्थाला । <br>
  घातलें त्यानें दंडवत <strong>॥६९॥</strong> <br><br>

  तों समर्थांनीं माव केली । <br>
  एका हातानें दाबिली । <br>
  कांख त्यांनींच आपुली । <br>
  अति जोर करोनिया <strong>॥१७०॥</strong> <br><br>

  आणि केलें मधुरोत्तर । <br>
  पुंडलिका, तुझें गंडांतर | टळलें आतां तिळभर । <br>
  चिंता त्याची करुं नको <strong>॥७१॥</strong> <br><br>

  तैसें महाराज वदतां क्षणीं । <br>
  पुंडलिकाची गांठ जाणी । <br>
  गेली जागच्या जागीं जिरोनी । <br>
  ताप तोही उतरला <strong>॥७२॥</strong> <br><br>

  कंप अशक्‍ततेनें । <br>
  राहिला देहाकारणें । <br>
  करीं पुंडलिकाच्या मातेनें । <br>
  आणिला नैवेद्य वाढून <strong>॥७३॥</strong> <br><br>

  घांस त्या नैवेद्याचे । <br>
  समर्थें घेतां दोन साचें । <br>
  कांपरें तें पुंडलिकाचें । <br>
  गेलें बंद होवोनिया <strong>॥७४॥</strong> <br><br>

  पुंडलिक झाला पूर्ववत् । <br>
  अशक्‍तता राहिली किंचित् । <br>
  हें गुरुभक्‍तीचें फळ सत्य । <br>
  उघडा डोळे अंधांनो ! <strong>॥७५॥</strong> <br><br>

  गुरु योग्य असल्यावरी । <br>
  वायां न जाई सेवा खरी । <br>
  कामधेनु असल्या घरीं । <br>
  कां न इच्छा पुरतील ? <strong>॥७६॥</strong> <br><br>

  सांग करुन वारीला । <br>
  पुंडलिक गेला मुंडगांवाला । <br>
  हें जो चरित्र वाची भला । <br>
  त्याचें टळेल गंडांतर <strong>॥७७॥</strong> <br><br>

  संतचरित्र ना कहाणी । <br>
  अनुभवाची खाण जाणी । <br>
  मात्र अविश्वास मनीं । <br>
  संतकथेचा न यावा हो <strong>॥७८॥</strong> <br><br>

  श्रीदासगणूविरचित । <br>
  हा गजाननविजय नामें ग्रंथ । <br>
  सुखद होवो भाविकांप्रत । <br>
  हेंच देवा मागणें <strong>॥१७९॥</strong> <br><br>


  <strong>॥ शुभं भवतु ॥</strong> <br>
  <strong>॥ श्रीहरिहरार्पणमस्तु ॥</strong> <br>
  <strong>॥ इति त्रयोदशोऽध्यायः समाप्तः ॥</strong>
</div>